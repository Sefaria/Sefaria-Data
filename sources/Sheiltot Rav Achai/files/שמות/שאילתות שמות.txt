
@00פרשת שמות 
@22לז 
@11שאילתא @33דמחייבין דבית ישראל למימהל מהילות' לתמניא יומי ועדיפא מהילותא דאפילו שבת דאיסור סקילה היא כי מתרמי יומא דתמניא בשבת דחינן לה לשבת מן קמי מהילותא ואפילו מאן דנפישא זכותא כמשה רבינו @44(א) לא מגנא עליה זכותא בעידן דמירשל במהילותא איענש שנא' ויהי בדרך במלון ויפגשהו ה' ויבקש המיתו ותנן ר' אלעזר בן עזריה אומר מאוסה היא ערלה שנתגנו בה רשעים שנא' כי כל וגו' וכל בית ישראל ערלי לב והיכא דנולד כשהוא מהול לא צריך לאטופי מיניה דם ברית דתניא ימול בשר ערלתו ערלתו ודאי דוחה את השבת ואין הנולד כשהוא מהול דוחה את השבת שב"ש אומרים צריך להטיף ממנו דם ברית וב"ה אומר אין צריך להטיף ממנו דם ברית א"ר שמעון בן אלעזר לא נחלקו ב"ש וב"ה על הנולד כשהוא מהול שצריך להטיף ממנו דם ברית מפני שהיא ערלה כבושה ועל מה נחלקו על גר שנתגייר כשהוא מהול שב"ש אומרים צריך להטיף ממנו דם ברית וב"ה אומרים אין צריך להטיף ממנו דם ברית איתמר רב אמ' הלכה כתנא קמא ושמואל אמד הלכה כרבי שמעון בן אלעזר וקיימא לן הלכה כרב באיסורי רב אדא בר אהבה איתיליד ליה ההוא ינוקא כשהוא מהול אהדריה @44(ב) על תריסר מהולאי דהוו בנהרדעא שויוה כרות שפכה אמ' תיתי לי דעברי על דרב למימרא דהילכתא כרב @44(ג) ועו"ג פסול למימהל בר ישראל דכתיב המול ימול קרינן ביה *המול ימול ואע"ג דמהול ערל הוא ואסור @44(ד) וישראל שמתו אחיו מחמת מילה ולא מהלוה ליה לדידיה משום דאיכא משפחה דרפי דמא כי דמהול דמי ומהיל אחריני דתנן קונם שאיני נהנה לערלים מותר בערלי ישראל ואסור במולי אומות העולם קונס שאיני נהנה למולים אסור בערלי ישראל ומותר במולי אומות העולם וכי מהלינן ביממא אבל בלילא לא דכתיב וביום השמיני ימול ביום אין אבל בלילה לא ואפילו מילה שלא בזמנה ביום אין בלילה לא @55מז דתניא וביום השמיני ימול בשר ערלתו אין לי אלא שנימול לשמונה שיהא ביום @44(ה) מניין לשאר הנימולים שלא יהו אלא ביום ת"ל וביום: 
@11ברם @33צריך אשה מהו למימהל מי אמרינן ישראל אע"ג דלא מהול בדמהול דמי הני מילי גברי דבני מילה נינהו אבל נשים לא אע"ג דליכא ערלה מדי דהוה על עו"ג ולא מהל או דילמא שם דישראל מולין מיקרו לא שנא גברי ולא שנא נשי ת"ש דאתמר מנין למילה לעו"ג שהיא פסולה דראו בר פפא משמיה דרב אמ' ואתה את בריתי תשמר ורבי יוחנן אמר המול ימול המל ימול ואמרי' מאי בינייהו איכא בינייהו אשה מאן דאמר המול ימול איכא ומאן דאמד ואתה את בריתי תשמר ליכא דהא אשה לא מיפקדה אמילה ורב ורבי יוחנן הלכה כר' יוחנן @44(ו) אי נמי מיפסק הילכתא בנולד כשהוא מהול כרב אי נמי כי דחיא שבת מילה גופא אבל מכשיריו לא מחללין שבתא הני מילי מיקמי מילה @44(ז) אבל בתר דאימהיל איתשירו חמימיה או איבדור סממניה סכנה הוא ליה ומחללינן עליה שבתא מיקמי מילה אמרי' תדחי למחר אבל בתר מילה דסכנה הוא מחללינן שבת וכן הילכתא: 
@11אי נמי @33ברם צריך שלישי שלו שחל להיות בשבת מהו הלכה כרבי אלעזר בן עזריה דאמר סכנה היא לו ומחללין או דילמא הלכה כרבנן אם תימצא לומר הלכה כרבי אלעזר בן עזריה ומחמינן ליה חמין בשבת להרחצת כל גופו או דילמא למילה לחודיה ת"ש דכי אתא רבין א"ר אבהו א"ר אלעזר ואמרי לה א"ר יוחנן הלכה כרבי אלעזר בן עזריה בין להרחצת מילה ובין להרחצת כל גופו בין בחמין שהוחמו בשבת בין בחמין שהוחמו בערב שבת @44(ח) דתנא כלל אמר רבי עקיבא כל מלאכה שאיפשר לה לעשות מערב שבת אינה דוחה את השבת: 
@11ברם @33צריך מהו למימר לעו"ג ואיתויי לבר מן עירובא ת"ש דההוא ינוקא דאישתפיך חמימיה אמר להו רבה לייתו ליה מגו ביתא אמר ליה אביי והא לא עירבו וליסמוך אשיתוף והא לא שיתפו ולימדו ליה לעו"ג דליזיל ולייתי ליה אמר אביי בעאי לאותוביה למר ולא שבקן רב יוסף דאמר לי רב כהנא כי הוינן בי רב יהודה אמרין כל מילתא דאורייתא מותבינן תיובתא והדר עבדינן מעשה מילתא דרבנן עבדינן מעשה והדר מותבינן תיובתא בתר כן אמר ליה מאי בעית לאותובן אמר ליה דתניא הזאה שבות ואמירה לעו"ג שבות מה הזאה שבות ואינה דוחה את השבת אף אמירה לעו"ג שבות ואינה דוחה את השבת א"ל מי לא שני לך בין שבות דאית ביה מעשה לשבות דלית ביה מעשה הכא דיבורא בעלמא הוא דכתיב ודבר דבר דבור אסור הרהור מותר: 
@22לח 
@11שאילתא @33דמחייבין דבית ישראל לרחומי חד בחבריה @44(א) שנא' וחי אחיך עמך ועדיף קמי שמייא לקיומי נשמה דאפילו שבת דאסור סקילה מחללין לקיומי נשמה ולא מיבעייא ודאי @44(ב) אלא אפי' ספק היכי דמי חד רופא אומר צריך לאחולי עליה שבתא @44(ג) וחד רופא אומר אינו צריך כדתנן ספק נפשות דוחה את השבת שנא' ושמרתם את חוקותי ואת משפטי אשר יעשה אותם האדם וחי בהם וחי בהם ולא שימות בהם והיכא דרופא אומר צריך אע"ג דהוא אומר לא צריכנא דאיכא למימר הוא קים ליה בנפשיה לרופא שמעינן דילמא תונבא הוא דנקיט ליה וודיי הוא אמר צריכנא אע"ג דאיכא כמה רופאין דאמרין לא צריך לא משגיחינן להו כדמר בר רב אשי דאמר לב יודע מרת נפשו וודיי חד רופא אומר צריך ושנים אומרים אינו צריך אין דבריו של אחד במקום שנים @44(ד) וכן שנים במקום שלשה וכן שלשה במקום ארבעה ואילו אשה שילדה בשבת ואפי' שלישי שלה חל להיות בשבת אע"ג דהיא אמרה בריאה אני ולא צריכנא מדורה וחמין @44(ה) ורופאין נמי אומרין לא צריכה אמרו רבנן יולדת כל שלשה ימים הראשונים @55מח ההיא בריותא לא בריותא היא ועבדינן לה מדורה וחמין ומבשלין לה בישולא וכל צורכה כדעבדינן לה בחול דאמרי נהרדעאי חיה שלשה שבעה שלשים שלשה ימים הראשונים בין אמרה צריכנא ובין אמרה לא צריכנא מחללין עליה שבת משלשה ועד שבעה אי אמרה צריכנא מחללין עליה שבת ואי אמרה לא צריכנא אין מחללין עליה שבת @44(ו) משבעה ועד שלשים בין אמרה צריכנא ובין אמרה לא צריכנא אין מחללין עליה שבת אלא על ידי עו"ג דאמר רב עולא בריה דרב עילאי כל צורכי חולה נעשין על ידי עו"ג בשבת ואמר רב המנונא כל דבר שאין בו סכנה אומ' לעו"ג ועושה וצורכי דוולד נמי עושין בשבת קטרינן ליה טיבורא דלא ליעול זיקא וליסתכן וטומנין לה שיליה כדי שיחם הוולד רשב"ג אומר עשירות טומנות אותה בספוגין של צמר בנות מלכים בספל של שמן @44(ז) עניות טומנות אותה בתבן או במוכין: 
@11ברם @33צריך מהו לחתוך טבור בשבת בתרי וולדי לא מיבעיא לן דוודאי חיישינן לאינתוחי ואתי לידי סכנה ושרי כי קא מיבעיא לן בחד וולד מי אמרינן אפשר לאיזדהורי ביה ולא אתי לידי סכנה או דילמא זימנין דלאו אדעתיה ואתי לידי סכנה ושרי פליגי בה רבי יוסי ורבנן דתנן קושרין את הטיבור בשבת ר' יוסי אומר אף חותכין רבי יוסי חייש לאינתוחי ורבנן לא חיישי לאינתוחי הלכתא כמאן הלכה כרבנן דהא יחיד ורבים הלכה כרבים דכתיב אחרי רבים להטות או דילמא הלכה כרבי יוסי דמיסתבר טעמיה בהא זימנין דמינתח והוה ספק נפשות וספק נפשות להקל והלכה כרבי יוסי @55מט ת"ש דאמר רב נחמן אמר רבה בר אבוה אמר רב הלכה כרבי יוסי ואמר רב נחמן אמר רבה בר אבוה כל האמור בפרשה תוכחה עושין לחיה בשבת שנאמר ומולדותיך ביום הולדת אותך מיכן שמילדין הוולד בשבת לא כרת שרך מיכן שמחתכין הטבור בשבת ובמים לא רוחצת מיכן שמרחיצין הולד בשבת והומלח לא הומלחת מיכן שמולחין הולד בשבת והוחתל לא חותלת מיכן שמלפפין הולד בשבת: 
@22לט 
@11שאילתא @33דאסיר להון לדבית ישראל לעלומי עיינא מן עניא @44(א) וצריך למיעבד ביה צדקה וצריך לאלבושייה וכסוייה ומיתן ליה מזוניה שנאמר הלא פרוש לרעב לחמך ועניים מרודים תביא בית כי תראה ערום וכסיתו ומבשרך לא תתעלם וא"ר יוחנן משום רבי יוסי בן *קצרתא גדולה לגימא שריחקה שתי משפחות מישראל ומאן נינהו עמון ומואב דכתיב על דבר אשר לא קדמו אתכם בלחם ובמים ורבי יוחנן דיליה אמר גדולה לגימא שמרחקת את הקרובים מעמון ומואב ומקרבת את הרחוקים מיתרו דאמר רבי יוחנן בשכר קראן לו ויאכל לחם זכו מבני בניו לישב בלישכת הגזית שנא' ומשפחות סופרים יושבי יעבץ תרעתים שמעתים סוכתים המה הקינים הבאים מחמת אבי בית רכב @44(ב) תרעתים שהיו מתריעין בתרועה סוכתים שהיו יושבים בסוכות שנאמר ונשב באהלים ונשמע ונעש ככל אשר צונו יונדב אבינו שמעתים ששמעו קול תרועה בסיני ומניין לבני יונדב בן רכב שהיו מבני בניו של יתרו שנאמר המה הקינים הבאים מחמת אבי בית רכב וכתי' ובני קיני חותן משה ומעלמת עין מן הרשעי' ממיכה דא"ר יוחנן מגרב לשילה שלשה מילים היו ועשן מערכה היה מתערב בעשן פיסלו של מיכה ביקשו מלאכי השרת לדוחפו אמר להן הקדוש ברוך הוא הניחוהו שפיתו מצויה לעוברי דרכים ועבר בים צרה אמר רבי זה פסלו של מיכה ומשרה שכינה לנביאי הבעל מחבריה דעידו שנאמר ויאמר לו גם אני נביא כמוך ומלאך דבר אלי בדבר ה' וגו' ויהי דבר ה' אל הנביא אשר השיבו ה' ושגגתה עולה זדון דאמר רב יהודה אמר רב אילמלא הלוהו יהונתן לדוד שתי ככרות @44(ג) לא נחלקה מלכות בית דוד ולא נהרג נוב עיר הכהנים ולא נטרד דואג האדומי ולא נהרג שאול ויהונתן ואמור רבנן יתום שבא לישא אשה שוכרין לו בית @44(ד) ומציעין לו מטה ואחר כך משיאין לו אשה שנאמר די מחסורו אשר יחסר לו לו זה אשתו שנאמר אעשה לו עזר כנגדו וכל מאן דלא צריך ודחיק ציבורא גרמא ליה מילתא ואזיל וכל מאן דאית ליה ומיעני ומיצטריך לבריות כדתנן כל מי שאינו צריך ליטול ונוטל אינו מת מן הזקנה עד שיבוא לידי כן ות"ר המסמא את עינו והמצבה את כריסו והמקפח את שוקו אינו נפטר מן העולם עד שיבוא לידי כן @44(ה) ואמור רבנן כי אתי לקמן עניא למיתן ליה צדקה הואיל ואיכא רמאי בדקינן ליה ברישא והדד יהבינן ליה: 
@11ברם @33צריך הני מילי היכא דבעי למילי אחרנייתא כגון לדירתא או לאיתקוני דמעיינינן ביה @44(ו) היכא דבעי ליתזוני אי נמי לבישה וכסוייה מי משהינן ליה אי לא כיון דאיכא דמאי אפילו להנך נמי צריך בדיקה או דילמא הני לא צריכי בדיקה כסות הא מיתחזי דמבזי מזוני נמי משום חיי נפש ולא משהינן ליה לבדיקה ת"ש דאמר רב הונא בודקין למזונות ואין בודקין לכסות איבעית אימא סברא איבעית אימא קרא @44(ז) איבעית אימא סברא הא מיתחזי דקאי ערום מזוני לא ידעי אי כפין אי לא כפין איבעית אימא קרא כי תראה ערום וכסיתו כסהו לאלתר התם כתיב הלא פרוש לרעב לחמך בדוק ותן לו *ר' יהודה אומר בודקין לכסות ואין בודקים למזונות איבעית אימא סברא איבעית אימא קרא איבעי' אימא סברא הכא חיי נפש איבעי' אימא קרא דכתיב הלא פרוש לרעב לחמך פרש לאלתר הכא כתיב כי תראה ערום וכסיתו לכשיראה לך תניא כותיה *דרבי יהודה אם אמר כסוני בודקין אותו פרנסוני אין בודקין אותו: 
@22מ 
@11שאילתא @44@33(א) דאסיר להון לדבית ישראל למיחשד חד על חבריה אלא לידייניה לכף זכות דתניא הדן את חבירו לכף זכות דנין אותו מן השמים לכף זכות @44(ב) ומעשה ברבי עקיבא בן יוסף שהיה מושכר אצל רבי אליעזר בן הורקנוס ועשה עמו שלש שנים כשבא ליפטר ממנו בערב יום הכפורים אמר לו תן לי מעותיי ואלך ואפרנס את אשתי ואת בניי אמר לו אין לי מעות שאתן לך והיה רואה מעות בידו תן לי בהמה אמר לו אין לי בהמה שאתן לך והיה רואה בהמה בתוך ביתו תן לי תבואה בשכרי אמר לו אין לי תבואה שאתן לך והיה רואה תבואה בתוך ביתו אמר לו תן לי כרים וכסתות בשכרי אמר לו אין לי כרים וכסתות שאתן לך והיה רואה כרים וכסתות בתוך ביתו תן לי קרקע בשכרי אמר לו אין לי קרקע שאתן לך והיה רואה לו קרקע מה עשה רבי עקיבא הפשיל כליו לאחוריו והלך לביתו בפחי נפש מה עשה רבי אליעזר בן הורקנוס המתין עד שיצא חג הסוכות ונטל משואות שלשה חמורים אחד של יין ואחד של שמן ואחד של כל מיני מגדים ומעות בידו והלך לביתו של ר' עקיבא והניח לפניו ואכלו ושתו והוציא המעות ונתן לו אמר לו בני חייך כשאמרת לי תן לי מעותיי ואמרתי לך אין לי מעות שאתן לך והיית רואה מעות בידי במה חשדתני אמר לו אמרתי שמא שדות וכרמים נזדמנו לו בזול וביקש ליקח מהם כשאמרת לי תן לי בהמה בשכרי ואמרתי לך אין לי בהמה שאתן לך והיית רואה בהמה בתוך ביתי במה חשדתני אמר לו אמרתי שמא מושכרות הם ביד אחרים כשאמרת לי תן לי תבואה בשכרי ואמרתי לך אין לי תבואה שאתן לך והיית רואה תבואה בתוך ביתי במה חשדתני אמר לו אמרתי שמא רוב פירותיו אינן מעושרין כשאמרת לי תן לי כרים וכסתות בשכרי ואמרתי לך אין לי @44(ג) והיית רואה כרים וכסתות בתוך ביתי והיית רואה לי קרקע כמה חשדתני אמר לו אמרתי שמא הקדיש רבי כל נכסיו לשמים אמר לו העבודה כך היה הורקנוס בני לא היה עוסק בתורה והקדשתי כל נכסיי לשמים כדי שיעסוק בתורה עד שבאתי אצל חכמים והתירו את נדרי @44(ד) שכל מי שיאחר נדרו אין נזקקין לו *שנוהג באיסור כדרך שנוהג בהיתר דברי רבי אלעזר ואמר רבי יוסי בד"א בנדר מרובה @44(ה) אבל בנדר מועט שלשים יום אלא כשם שדנתני לכף זכות כך ידינוך מן השמים לכף זכות אמר רבי שמעון בן לקיש החושד כשרים לוקה בגופו מנלן ממשה שנאמר והן לא יאמינו לי ולא ישמעו לקולי וקמי שמיא גלייא מילתא דישראל מהימני אינון דכתיב ויאמן וכיון דחשדינהו משה רבינו אשכחן דאיענש משה שנאמר ויאמר ה' לו עוד הכא נא ידך בחיקך ויבא ידו בחיקו והנה ידו מצורעת כשלג @44(ו) וכי לא הוה אתא אחריתי למיתן ליה אלא צרעת דגופיה אלא עונשא דמילתא היא ואמר רבה ואיתימא רבי יוסי בר חנינא מידה טובה ממהרת לבא יותר ממדת פורענות דאילו התם כתיב ויוציאה והנה ידו מצורעת כשלג ולא כתיב מחיקו ואילו הכא כתיב ויוציאה מחיקו והנה שבה בבשרו מחיקו ששבה כבשרו ומאן דחשדין ליה במילתא דלית ביה צריך לאפוקי נפשיה מחשדא דהכי אשכחן בחנה בעידנא דאמר לה עלי עד מתי תשתכרין אמרה לו אשה קשת רוח אנכי ויין ושכר לא שתיתי אמר לה עלי לכי לשלום ואלהי ישראל יתן את שלתך אשר שאלת מעמו מיכן לחושד את חבירו ואין בו שצריך לפייסו ולא עוד אלא שצריך לברכו שנאמר ואלהי ישראל יתן את שלתך ומאן דחשדין ליה במילתא ולית ביה בדיל ההוא כיסופא זכי לחולק טבא ומעליא דא"ר יוסי יהא חלקי עם שחושדין אותו בדבר ואין בו ואמר רב פפא לדידי חשדין ולא הוה בי ומי מחשיד אי לאו דאית ביה והא תניא ר' ראובן בן איצטרובילו אומר אין אדם נחשד בדבר אלא אם כן עשאו @44(ז) או שעשה כיוצא בו או שראה אחרים מתעסקין בו ושמח לא קשיא הא בקלא דפסיק הא בקלא דלא פסיק וקלא דלא פסיק עד כמה אמר אביי אמרה לי אם @44(ח) דאומי מתא יומא ופלגא והני מילי דליכא אויבים דמפקין ליה קלא אבל איכא אויבים דמפקין ליה קלא לא חיישינן היינו דכתיב דשמע משה ויפול על פניו מה שמועה שמע אמר רבי שמואל בר נחמני מלמד שחשדוהו מאשת איש שנאמר ויקנאו למשה במחנה ואמר רבי שמעון בר רב יצחק מלמד שכל אחד ואחד קינא לאשתו ממשה התם משום שנאה הוא דעבוד והיכא דנפק קלא דאיקדש חיישינן דתניא יצא שמה בעיר מקודשת הרי זו מקודשת אמר רב שמואל ברבי יהודה אמר רבי אבא אמר רב הונא לא ששמעו קול הברה @44(ט) אלא כדי שיאמרו פלוני מהיכן שמע מפלוני ופלוני מפלוני והלכו להן למדינת הים ודאי קלא דנפק בתר נישואין דהוה מיקדשא מעיקרא אי נמי אשת כהן שנתגרשה לא חיישינן דאמר רב אשי כל קלא דבתר נישואין לא חיישינן: 
@11ברם @33צריך קלא דבתר *נישואין @44(י) מי אמרינן נישואין היינו טעמא זימנין דמיעברא ואתי לאפוקי לעז על בניה אבל בתר אירוסין ליכא למיחש או דילמא כיון דצריכא גיטא מיניה אפוקי קלא בעלמא אפוקי לא מפקינן לה ת"ש דאיתמר קלא דבתר נישואין לא חיישינן קלא דבתר אירוסין חיישינן רב חביבא אמר לא חיישינן והילכתא לא חיישינן: 
@11אי נמי @33ברם צריך יצא לה קול שנתגרשה לדיליה לא אסרינן ליה דהא קלא לבתר נישואין הוא מת מהו שתנשא לכהן אם תימצא לומר לכתחלה לא תנשא נישאת מהו שתצא מי אמרינן אי מפקת לה מיניה אתה מוציא לעז על בניו של ראשון או דילמא כיון דמראשון לא מפקינן לה משני מפקינן לה אמרי סמוך למיתה גירשה הילכתא מאי ת"ש דשלח רב יוסף בריה דרב מנשיא מדויל לשמואל ילמדנו רבינו יצא קול עליו איש פלוני כהן גירש את אשתו והרי היא יושבת תחתיו ומשמשתו מהו אמר לו תצא והדבר צריך בדיקה מאי צריך בדיקה אילימא אי מבטלינן קלא אי לא מבטלינן קלא והאמר מר בסורא מבטלינן קלא ובנהרדעא לא מבטלינן קלא ונהרדעא אתרא דשמואל היא @44(יא) אלא אי קרו לה משעת כתיבה נתינה אי לא ומיקרו לכתיבה נתינה אלא אפילו לא קרו לה לכתיבה נתינה תצא איני והא אמר רב אשי כל קלא דבתר נישואין לא חיישינן אלא מאי תצא דקאמר תצא משני אי הכי אתה מוציא לעז על בניו של ראשון אמרי כיון דמשני מפקינן לה ומראשון לא מפקינן לה אמרי סמוך למיתה גירשה ואין יוצא לעז על בניו של ראשון וכן הילכתא: @88דרשה אי זהו שתוקי ונאמנת היא לומר 
@00פרשת וארא 
@22מא 
@11שאילתא @33דאילו מאן דבעי למינסב איתתא @44(א) מתבעי ליה למיבדק ולמינסב דמסיב *מדוקתא דמייחס ולא ליקרי לינסיב מדוקתא דאית בה פסילתא דמאן דנסיב איתתא מדוקתא דמייחס זכי לאשרויי קודשא בריך הוא שכינתיה עליה דאמר רבי חמא בר ר' חנינא אין הקדוש ברוך הוא משרה שכינתו אלא על @44(ב) משפחות המיוחסות שבישראל שנאמר ביום ההוא אהיה לאלהים לכל משפחות ישראל לכל ישראל לא נאמר אלא לכל משפחות ישראל משפחות מיוחסות שבישראל אמר רבה בר בר חנה זו מעלה שבין ישראל לגרים דאילו בישראל כתיב והייתי להם לאלהים והם יהיו לי לעם @44(ג) ואילו בגרים כתיב מי הוא זה ערב את לבו לגשת אלי נאם ה' אמר רבי אלעזר לעולם ידבק אדם בטובים דמסייעא זכותם דמשפחה דאבא ומשפחה דאימא ונפיק זרעא מהוגנא ואמר רבא הנושא אשה צריך שיבדוק באחיה שנאמר ויקח אהרן את אלישבע בת עמינדב אחות נחשון לו לאשה ממשמע שנאמר בת עמינדב איני יודע שאחות נחשון אלא מכאן לנושא אשה צריך לבדוק באחיה תאנא רוב בנים דומין לאחי אם ואמר רבה בר בר חנה אמר רבי יוחנן כל הנושא אשה שאינה הוגנת לו כאילו חרשו לכל העולם כולו וזרעו מלח שנאמר ואלה העולים מתל מלה תל חרשא כרוב אדן אמר ולא יכלו להגיד בית אבותם וזרעם אם מישראל הם ת"ר לעולם ימכור אדם כל מה שיש לו וישא בת תלמיד חכם @44(ד) וישיא בתו לתלמיד חכם שאם מת או גולה מובטח לו שבניו תלמידי חכמים משל לעינבי הנפן בעינבי הגפן דבר נאה ומתקבל ולא בת עמי הארץ משל לעינבי הגפן בעינבי הסנה דבר כעור ואין מתקבל ת"ר לעולם ימכור אדם כל מה שיש לו וישא בת תלמיד חכם לא מצא בת תלמיד חכם ישא בת גדולי הדור לא מצא בת גדולי הדור ישא בת ראשי כנסיות לא מצא בת ראשי כנסיות ישא בת גבאי צדקה לא מצא בת גבאי צדקה ישא בת מלמדי תינוקות ולא בת עמי הארץ מפני שהן שקץ ונשותיהם שקץ ועל בנותיהם נאמר ארור שוכב עם כל בהמה תניא רבי שמעון בן אלעזר אומר כל סעודה שאינה של מצוה אין תלמידי חכמים רשאין ליהנות ממנה כגון מאי אמר רבי יוחנן כגון בת כהן לישראל בת תלמיד חכם לעם הארץ דאמר רבי יוחנן בת כהן לישראל אין זווגן עולה יפה מאי היא אמר רב חסדא או אלמנה או גרושה או זרע אין לה במתניתא תנא או קוברה או קוברתו או מביאתו לידי עניות איני והא אמר רבי יוחנן הרוצה שיעשיר ידבק בזרעו של אהרן וכל שכן תורה וכהונה מעשרתו לא קשיא הא בתלמידי חכמים הא בעמי הארץ רב אידי בר אבין נסיב כהנתא נפקו מיניה הרי סמיכי מני רב שישא בריה דרב אידי ורב יהושע בריה דרב אידי אמר רב פפא אנא אי לאו נסיב כהנתא לא איעתרי אמר רב כהנא אנא אי לאו נסיב כהנתא לא גלאי אמרו ליה הא למקום תורה גלית לא גלאי כד גלו אינשי רב יהוד' נסיב כהנתא חלש אמר לא ניחא ליה לאהרן דאידבק בזרעיה והוה ליה זרעא כי אנא תניא היה רבי אומר כל המשיא בתו לעם הארץ כאילו כופתה ומניחה לפני הארי מה ארי דורס ואוכל ואין לו בושת פנים אף עם הארץ מכה ובועל ואין לו בושת פנים ואמר רבה בר רב אדא אמר רב כל הנושא אשה שאינה הוגנת לו כשמעיד הקדוש ברוך הוא על השבטים אינו מעיד עליו שנא' ששם עלו שבטים שבטי יה עדות לישראל ואמר רבה בר רב אדא אמר רב *ואמרי לה אמר סלא חסידא אמר רב המנונא @44(ה) כל הנושא אשה לשום ממון היכא דלא מהגנא ליה הוויין ליה בנים שאינן מהוגנין שנאמר בה' בגדו כי בנים זדים ילדו עתה יאכלם חדש את חלקיהם שמא תאמר ממון מתקיים תלמוד לומד עתה יאכלם חדש את חלקיהם ושמא תאמר חלקו ולא חלקה תלמוד לומר את חלקיהם ושמא תאמר לזמן מרובה תלמוד לומר עתה יאכלם חדש מאי משמע אמר רב נחמן בר יצחק חדש נכנס וחדש יצא והממון כלה ואמר רבה בר רב אדא כל הנושא אשה שאינה הוגנת לו אליהו כופתו והקדוש ברוך הוא רוצעו @44(ו) *אלמא נפיש ריתחא עליה דמתפרע מיניה הקדוש ברוך הוא בידיה דנפשיה *תניא נמי הכי על כולם אליהו כותב והקדוש ברוך הוא חותם אוי לו למי שפוסל את זרעו ופוגם את משפחתו ונושא אשה שאינה הוגנת לו וכל הפסול פוסל ואינו מדבר בשבח לעולם ואמר שמואל במומו הוא פוסל כי הא דההוא גברא דעל לבי טבחא בפום בדיתא אמר להו הבו לי בשרא אמרו ליה עכיב עד דשקיל שמעיה דרב יהודה בר יחזקאל וניהב לך אמר מאן יהודה בר שויסקל דשקל מן קמיי אזלו ואמרו ליה לרב יהודה בר יחזקאל שמתיה אמרו ליה רגיל הוא דקרי לאינשי עבדי אכריז עליה דעבדא הוא אזל ההוא גברא ואייתי דיסקא דזמינותא מקמיה דדב נחמן אזל רב יהודה בר יחזקאל קמיה דרב הונא אמר לו איזיל אי לא איזיל אמר לי' משום יקרא דבי נשיאה קום זיל אזל אשכחיה דקא עביד מעקה אמר לו לא סבר לה מר להא דאמר נהילאי בר אידי אמר שמואל כיון שנתמנה אדם פרנס על הציבור אסור בעשיית מלאכה בפני שלשה אמר ליה פורתא דגנדרייא הוא דקא עבידנא ומי שני מר מעקה כדכתיב באורייתא או מחיצה כדאמרי רבנן אמר לי' ליתיב מר אקרפיטא אמר לי' ומי שני מר איצטבא כדאמרי אינשי או ספסל בדקריוה רבנן אמ' ליה ליכול מר *אטרונגא אמר לי' הכי אמר שמואל כל מאן דאמר *אטרונגא תלת' ברמות רוחא אית ביה אלא אי אתרוג כי דקריוה רבנן אי אתרוגא דאמרי אינשי לישתי מר אינבג ומי שני איספרגוס דקריוה רבנן סבר לה מר תיתי דיביק תשקינן אמר ליה הכי אמר שמואל אין משתמשין באשה קטנה בפירוש אמר שמואל בין גדולה בין קטנה לשדר לה מר שלמא לילתא אמר ליה הכי אמר שמואל קול שבאשה ערוה על ידי שליח אמר ליה הכי אמר שמואל אין שואלין בשלום אשה כלל שלחה ליה דביתהו שרי ליה תגריה דלא לשוויך עם הארץ אמר לי' מאי טעמא אתא ליה מר הכא אמר לי' שדר לי מר דיסקא דזמינותא אמר לו שותיה דמר לא גמרינן לדינא מזמנינא ליה למר @44(ז) אלא הואיל ואתא מר נשמעיה לשותיה דלא לימרו רבנן קא מחנפין להדדי @44(ח) אמר ליה מאי טעמא קרא ליה מר להאי גברא עבדא אמר ליה דרגיל דקרי לאינשי עבדי ותניא כל הפוסל פסול ואינו מדבר בשבח לעולם ואמר שמואל במומו פוסל אמ' ליה אימור דאמר שמואל למיחש ליה לאכרוזי עליה מי אמר כי קאי אמר ליה ההוא גברא דשמתיה לדידי קריית לי עבדא דאתינא מבית חשמוניי מלכא אמר ליה הכי אמר שמואל כל דאמר מבית חשמוניי מלכא קא אתינא עבדא הוא אמר ליה לא סבר לה מר להא דאמר רבי אבא אמר רב הונא אמר רב כל תלמיד שמורה הלכה ובא אם קודם מעשה אמרה שומעין לו ואם לאו אין שומעין לו אמר ליה איכא רב מתנה דקאי כוותי רב מתנה לא חזיא ליה נהרדעא תליסר שני ההוא יומא אתא אמר לי' דכי מר מאי אמר שמואל כי קאי חד כרעא אגודא וחד כרעא אמברא אמר ליה הכי אמר שמואל כל דאמר מדבית חשמוניי קא אתינא עבדא הוא דלא אישתיירא אלא הדא ינוקתא דסליקא לאיגרא ורמייא קלא ואמרה כל מאן דאמר מדבית חשמונאי קא אתינא עבדא הוא ונפלה מאיגרא לארעא אכריז עליה דעבדא הוא ההוא יומא איקרעו כמה כתובתא בנהרדעא כי נפיק נפקו אבתריה למירגמיה אמר להו אי שתקיתו שתקיתו ואי לא מגלינא דאמר שמואל תרתי זרעייתא איכא בנהרדעא חדא מיקרייא דבי יונה וחדא מיקריא דבי עורבתי' וסימניך טמא טמא וטהור טהור שדיוה לההוא ריגמא מידיהו קם אטמא בנהר מלכא מכריז רבי יהודה בנהרדעא אדא ויונתן עבדי יהודה בר פפא ממזירא מכריז רב נחמן בשכנציב עדא ועוא ויונתן עבדי יצחק בר פפא ממזירא בטי בר טוביה בראמות רוחיה לא שקיל גיטא דחידותא ואילו משפחה דקיימא בחזקה דכשרותא ואתא חד ואמר אית ביה פסילותא לא סמכינן עליה דאמר רבי יוחנן אין עירעור פחות משנים: 
@11ברם @33צריך אילו אבא דאמר עילוי בריה בן גרושה הוא בן חלוצה הוא ממזר הוא מי מהימן למיפסלי' אי לא מיפלג פליגי בה רבי יהודה ורבנן דתניא יכיר שיכירנו לאחרים מיכן אמר רב יהודה נאמן אדם לומר זה בני בכור וכשם שנאמן אדם לומר זה בני בכור כך נאמן לומר זה בני בן גרושה בן חלוצה @44(ט) וחכמים אומרים אינו נאמן נאמן אדם לומד זה בני בכור אבל אינו נאמן לומר זה בני בן גרושה בן חלוצה הלכה ברבי יהודה או כרבנן הלכתא כרבי יהודה דמסייע ליה יכיר או הלכתא כרבנן דיחיד ורבים הלכה כרבים ת"ש דשלח ליה רבי אבא לרב יוסף בר חמא האומר על בן בין הבנים נאמן הוא ורבי יוחנן אמר אינו נאמן והוינן בה מאי קאמר אמר רבי אבא הכי קאמר האומר על בן בין הבנים בכור הוא ואע"ג דמחזיק לן באחרינא כמאן כרבי יהודה ורבי יוחנן אמר אינו נאמן כמאן כרבנן דרש מר זוטרא משמיה דרב שימי בר אשי הילכתא בכל הני שמעתתא כד שלח ליה רבי אבא לרב יוסף בר חמא והני מילי דלית ליה זרעא לההוא בנו אבל אי אית ליה זרעא אבנו מהימן @44(י) אבן בנו לא מהימן למפסליה דתניא ושפטתם צדק בין איש ובין אחיו ובין גרו מיכן אמר רבי יהודה גר שנתגייר בב"ד הרי זה גר בינו ובין עצמו אינו גר מעשה באדם אחד שבא לפני רבי יהודה אמר ליה יש לך בנים אמר לו הין אמר ליה נאמן אתה לפסול את עצמך ואין אתה נאמן לפסול את בניך ואבריה לא מהימן והא תניא הא דאמרינן מיכן אמר רבי יהודה נאמן אדם לומר זה בני בכור וכשם שנאמן אדם לומר זה בני בכור נאמן לומר זה בני בן גרושה בן חלוצה אמר רב נחמן בר יצחק הכי קאמר ליה לדבריך עו"ג אתה ואין עדות לעו"ג רבינא אמר כלום יש לך בנים אמר לו הין יש לך בני בנים א"ל הין א"ל נאמן אתה לפסול את בניך ואין אתה נאמן לפסול את בני בניך תניא נמי הכי רבי יהודה אומר נאמן הוא על בנו קטן ואינו נאמן על בנו גדול וא"ר חייא בר אבא א"ר יוחנן לא גדול גדול ממש ולא קטן קטן ממש אלא קטן ויש לו בנים הרי זה גדול גדול ואין לו בנים הרי זה קטן והלכה כרב נחמן והא תניא כותיה דרבינא ההוא לעניין יכיר איתמ' אבל הכא אין עדות לעו"ג ומהכא @44(יא) נמי איכא למישמע מיניה דהילכתא כרבי יהודה דמהימן אבריה ומדקאמר הלכה כרב נחמן בר יצחק דאין עדות לעו"ג הא לאו עו"ג מהימן: 
@22מב 
@11שאילתא @33דמחייבין דבית ישראל למימסר נפשייהו על קדושת השם דקודשא בריך הוא ואילו מאן דאנסין ליה עו"ג ואסרין ליה @44(א) כפור במילת' דשמיא ופלח לע"ג ואי לא קטילנא לך מיחייב למימסר נפשיה לקטלא ולא ליפלח לע"ג @44(ב) דהכי אשכחן בחנניה מישאל ועזריה כד אקים נבוכדנצר רשיעא צלמא דדהבא וגזר למפלח ליה מסרו נפשייהו לאתונא דנורא ולא סגירו לצלמא דכתיב איתי גוברין יהודאין די מנית יתהון על עבידת מדינת בכל שדרך מישך ועבד נגו גברייא אלין לא שמו עלך מלכא טעם לאלהך לא איתהון פלחין ולצלם דהבא די הקמת לא סגדין ות"ר את זו דרש תודוס איש רומי מה ראו חנניה מישאל ועזריה שמסרו את עצמן לכבשן האש נשאו קל וחומר בעצמן מצפרדעים מה הצפרדעים שלא נצטוו על קדושת השם מסרו עצמן לאש דכתיב ובתנוריך ובמשארותיך אימתי משארת מצויה אצל תנור בזמן שהתנור חם ואנו שמצווי' על קדושת השם על אחת כמה וכמה וכן נמי על גילוי עריות ועל שפיכות דמים מחייב למימסר נפשיה לקטלא ולא למיעבר עילוייהו @55* דאמר רבי יוחנן משום ר' שמעון בן יהוצדק נמנו וגמרו בעליית בית נתזה בלוד כל עבירות שבתורה אם אומרים לו לאדם עבור ואל תהרג יעבור ואל יהרג חוץ מע"ג וגילוי עריות ושפיכות דמים וע"ג לא והתניא היה רבי ישמעאל אומר מניין שאם אומרי' לו לאדם עבוד ע"ג ואל תיהרג שיעבור ואל יהרג שנא' אשר יעשה אותם האדם וחי בהם וחי בהם ולא שימות בהם יכול אפילו בפרהסיא ת"ל ולא תחללו את שם קדשי ונקדשתי וגו' אינהו דאמור כרבי אליעזר דתניא רבי אליעזר אומר אם נאמר בכל נפשך למה נאמר בכל מאודך ואם נאמר בכל מאדך למה נאמר בכל נפשך אלא ללמדך שיש לך אדם שגופו חביב עליו מממונו לכך נאמר בכל נפשך ויש לך אדם שממונו חביב עליו מגופו לכך נאמר בכל מאודך גילוי עריות דתניא ר' מאיר אומר כי כאשר יקום איש על רעהו ורצחו נפש כן הדבר הזה וכי מה למדנו מרוצח מעתה @44(ג) אלא הרי זה בא ללמד ונמצא למד מקיש רוצח לנערה מאורשה מה נערה מאורשה ניתן להצילה בנפשו אף רוצח ניתן להצילו בנפשו מקיש נערה המאורשה לרוצח מה רוצח יהרג ואל יעבור אף נערה המאורשה יהרג ואל יעבור ורוצח מנלן מההוא דאתא לקמיה דרבא אמר לי מרי דוראי אי קטלת לפלניא מוטב ואי לאו קטילנא לך אמר ליה מאי חזית דדמא דידך סומק טפי דילמא דמא דההוא גברא סומק טפי וגילוי עריות נמי כיון דקא פגים לה הוה ליה כי דקטלה @44(ד) אבל איהי לא מחייבא למימסר נפשה לקטלא אלא כשאר עבירות שבתורה דהא אסתר לא מסרה נפשה לקטלא @44(ה) @55* ואונס בדידיה מי איכ' והאמר רבא אין אונס בערוה שאין קישוי אלא מדעת משכחת לה להתרפאות שמאנס יצרו ונופל בחולי על תאות יצרו דכי אתא רבין א"ר יוחנן בכל מתרפאין חוץ מע"ג וגילוי עריות וש"ד היכי דמי כדרב יהודה דאמר רב יהודה אמר רב @44(ו) מעשה באדם אחד ונתן בן צוציתא שמיה שנתן עיניו באשה אחת אשת איש וחנה שמה והעלה בלבו לטנפה @44(ז) ושיגר לה זהב וכסף לשכב אצלה ולא קיבלה ומרוב תאוותו נפל בחולי וחלה ימים רבים באו ושאלו לרופאים אמרו אין לו תקנת רפואה אלא עד שתבעל לו כששמעו חכמים בדבר אמרו ימות ואל תבעל לו ואם לא תעמוד לפניו ערומה אמרו ימות ואל תעמוד לפניו ערומה תספר עמו מאחרי הגדר אמרו ימות ואל תספר עמו מאחורי הגדר פליגי בה ר' יעקב בר אידי ור' שמואל בר נחמני חד אמר אשת איש היתה וחד אמר פנויה היתה בשלמא למ"ד אשת איש היתה שפיר אלא למ"ד פנויה היתה מאי כולי האי רב פפא אמר משום פגם משפחה רב אדא בריה דרב איקא אמר כדי שלא יהו בנות ישראל פרוצות בעריות ולינסיב מינסב לא מיתבא דעתיה כר' יצחק דא"ר יצחק מיום שחרב בית המקדש נוטל טעם ביאה וניתן לעובדי עברה ומאי טעמא מים גנובים ימתקו וגו' כי אתא רב דימי א"ר יוחנן הא דאמרת כל עבירות שבתורה יעבור ואל יהרג לא שנו אלא שלא בשעת השמד אבל בשעת השמד יהרג ואל יעבור @44(ח) מאי טעמא כיון דגזירה למעיקרא למילתא הוי קידוש השם וקרינן ביה ולא תחללו את שם קדשי כי אתא רבין א"ר יוחנן שלא בשעת השמד נמי בצינעה אבל בפרהסיא אית ביה קידוש השם וקרינן ביה ולא תחללו את שם קדשי @44(ט) ואפי' מצוה קלה יהרג ואל יעבור מאי מצוה קלה אמר רבה בר יצחק אמר רב אפי' ערקתא דמסנא @44(י) אפי' הא דאיסור דרבנן היא מאי פרושא כדאמור רבנן נתפזרו לו מעות בפני ע"ג @55נ לא ישוח ויטלם מפני שנראה כמשתחוה לע"ג נכנס לו קוץ ברגלו בפני ע"ג לא ישוח ויטלנו מפני שנרא' כמשתחוה לע"ג כגון אלו דומה התרת ערקת מסנא דבשעת השמד אם יאניסו את ישראל עבוד ע"ג ואינו רוצה ואח"כ יעמידוהו בפני ע"ג ויאמרו לו כפוף עצמך והתר ערקתא דמסנא שלא תשתחוה לע"ג אלא כפיפתך היא להתיר ערקת מסנא ובלבד רואיך יאמרו שהשתחוית אסור הוא וזה הוא איסורא דרבנן שאף על פי שאינו משתחוה לע"ג אלא שוחה להתיר הואיל ונראה שוחה בפני ע"ג אמר שכל מקום שאסרו חכמים מפני מראית העין אפי' בחדרי חדרים אסור וכמה הוא פרהסיא א"ר יוחנן אין פרהסיא פחות מעשרה ישראלים פשיטא פרהסיא דישראל דכתיב ונקדשתי בתוך בני ישראל בעי ר' ירמיה תשעה ישראלים ואחד עו"ג מהו כיון דרובא דישראל מי מיצטרף עו"ג אי לא ת"ש דתני רבינא אחוה דר' חייה בר אבא אתיא תוך תוך כתיב הכא ונקדשתי בתוך בני ישראל וכתיב התם הבדלו מתוך העדה מה להלן י' וכלם ישראלים אף כאן י' וכולהו ישראלים: 
@11ברם @33צריך הני מילי היכא דקא מיכוון עו"ג לאעבורי לבר ישראל איסור' היכא דקא מיכון להנאתו מאי דכיון דפרהסיא הוא אית ביה קידוש השם או דילמא כיון דלאו לאעבוריה קא מיכוין אלא להגאתו לית ביה משום קידוש השם ת"ש דאמר רבה האי אנסא דאניס ליה לישראל ואמר ליה קטיל אספתא בשבת ושרי לסוסיא ואי לא קטילנא לך יעבור ואל יהרג קטול ושרי לאיבוד דלא להנאתו אלא לאעבורי' קא מיכוין יהרג ואל יעבור @44(יא) וממאי דכי אמר רבא בפרהסיא קאמר מדקא קשיא לך והא אסתר בפרהסיא היא היכי לא מסרה נפשה לקטלא ואמר אביי אסתר קרקע עולם היא רבא אמר שאני אסתר דלהנאתו קא מיכוין דאי לא תימא הכי הני קואקי ודמינקי דפליגי לבי נורא היכי יהבינא להו אלא כל להנאתו ליכא קידוש השם ואע"ג דפרהסיא הילכך ע"ג וגילוי עריות ושפיכות דמים אפי' בצינעא יהרג ואל יעבור שאר עבירות בפרהסיא נמי יהרג ואל יעבור @44(יב) להנאתו אפי' בפרהסיא ואפי' ע"ג כגון קואקי ודמונקי יעבור ואל יהרג בשעת השמר אפי' שאר עבירות ובצינעה יהרג ואל יעבור @44(יג) וששאלתם היכי דמי קרקע עולם דקא אמרי' לעניין ממסר איניש נפשיה על קידוש השם דקא אמרי' אמר רב' האי בר ישראל דא"ל עו"ג קטיל אספסתא אי אמר ליה קטיל ושדי לסוסיא ואי לא קטילנא לך להנאת עצמו קא מיכוין ליקטול ולא לקטיל הא דאמר ליה קטיל ושרי לנהרא לאעבורי' קא מיכוין ולאיסורא קא בעי ליקטיל ולא ליקטול ומקשינ' והא אסתר דלא מסרה נפשה לקטלא ואזדקיקה ליה לאחשורוש ומפריק אביי דאסתר לא דמיא לע"ג ולחילול שבת @44(יד) דנשי' לכך נוצרו כשם שהארץ נוצר לזריעה ולעבוד בה כך אשה נוצרה לבעילה רבה אמר לאו מן הדין טעמא אלא אפי' תימ' בשבת ובע"ג כיון דאחשורוש להנאת עצמו מתכוון כאספסתא לסוסיא דמי ושדי ליה @44(טו) פי' קואקי ודמינקי כלי של טיט הוא ודומה לעציץ ועושין אותו בני אדם כשמתחממין כנגד מדורה ומבקשין לישן כופין אותו על הגחלי' ועל הדשן כדי שלא תיצת האש בכלי' שבבית ובמלכות פרסיים היו חברי' שבהן מחזירין בכל בתי ישראל ומכבין את הנרו' וחותין את הגחלי' ומוליכין אותן לבית האור שלהן שהו' ע"ג ולא היו עוזבי' לא אש ולא גחלי' שיוליכן בלילה חוץ מע"ג שלהן שהיא בית האור כי דקא אמרינן בהמביא גט אתא ההוא חברא שקלא לשרגא מקמייהו אמר אלהי' אי בטולך אי בטולא דבר עשו והיו מוליכין אותו בקואקי ודמינקי דהוו להו משמשי ע"ג ואע"ג דמשמשי ע"ג הם כיון דלא לעבורינון איסורא לישראל קא מכוונים אלא להנאת עצמן מותר לנו ליתן להם: 
@22מג 
@11שאילתא @33דאילו מאן דמוזיף זיפתא לחבריה אסיר ליה לאוזפינא בריווחא דכתיב את כספך לא תתן בנשך וכי היכי דמוזפנא קאים באיסורא ה"נ יזופא קאי באיסורא דכתיב לא תשיך לאחיך נשך כסף מאי לא תשיך לאחיך דקאמר רחמנא ליזופא @44(א) לא תכתייה איסורא לחברך @44(ב) וכי היכי דיזופא לא שנא כספא ולא שנא אוכלא קאי באיסורא דכתיב נשך כסף נשך אוכל ה"נ מוזפנא דיליף נשך נשך וכי היכי דמוזפנא ויזופא קיימי באיסורא @44(ג) ה"נ ערב ועדים דחתמין על ההוא שיטרא קיימי באיסורא כדתנן אלו עוברין בלא תעשה המלוה והלוה והערב והעדים דכתיב לא תשימון עליו נשך ומלוה בריבית פסול לעדות כדתנן אלו הן הפסולין לעדות המשחק בקוביא ומלוה בריבית ומפריחי יונים וסוחרי שביעית ואמר רבא לוה בריבית פסול לעדות @44(ד) מ"ט כיון דצריך לממונא הוי רשע דקא מנכית איסורא לחבריה והוה ליה עד חמס דת"ר מלוה ישראל מעותיו של עו"ג מדעת העו"ג אבל לא מדעת ישראל באי זה צד ישראל שלווה מעות מן העו"ג בריבית וביקש להחזירם לו מצאו ישראל אחר וא"ל תנם לי ואני מעלה לך כדרך שאתה מעלה לו אסור ואם העמידו אצל העו"ג מותר ואמר ה"ד כגון שנטל עו"ג ונתן בידו וה"מ מעות דעו"ג דכי העמידו אצל עו"ג מותר @44(ה) אבל מעות דישראל למימר לע"ג שקול אזפינון לישראל בריווחא אסור @44(ו) ולא מיבעייא הא דריבית מישראל קא שקיל אלא אפי' אוזפייה לעו"ג למישקל רביתא מיניה מקום שצריך ישראל אסיר דכתיב אם כסף תלוה את עמי עמי ועו"ג עמי קודם פשיטא אמר רב נחמן לא נצרכנא אלא לעו"ג בריבית ולישראל בחינם @44(ז) והיכא דבעי ישראל למיזף מיניה ואמר לעו"ג שקול תלינון בגויך ואוזפינון לישראל בריבית ומכסה מן בשרא ודמא קב"ה דגליא קמיה הוא מתפרע מיניה דאמר רבא למה לי למכתב רחמנא יציאת מצרים גבי רבית וגבי ציצית וגבי משקלות אלא אמר הק"בה אני הוא שהבחנתי במצרים בין טיפה של בכור ובין טיפה שאינה של בכור ואני עתיד ליפרע ממי שתולה מעותיו לעו"ג ומלוה אותן לישראל בריבית וממי שיטמין משקלותיו במלח וממי שתולה קלא אילן בבגדו ואומר תכלת הוא רבינא איקלע לסורא דפרת א"ל רב חביבא מסורא דפרת לרבינא יציאת מצרים דכתב דחמנא גבי שרצים למה לי א"ל אמר הק"בה אני הוא שהבחנתי במצרים בין טיפה של בכור לטיפה שאינה של בכור אני הוא עתיד ליפרע ממי שמערב קרבי דגים טמאים בקרבי דגים טהורים ומוכרן לישראל אמר ליה אנא המעלה קא קשיא לי מאי שנא דשני קרא בדיבוריה תנא דבי רבי ישמעאל אמר הק"בה אילמלא לא העליתי את ישראל ממצרים אלא בשביל דבר זה דיי אמר ליה מי נפיש אגריה טפי מריבית ומציצית וממשקלות א"ל אע"ג דלא נפיש אגריהו טפי שרצים מאיסי למכלינהו והיכא דקא יזיף מיניה פירי בעידנא דזולין ובעידנא דקא בעי למפרעיה אייקרו להו דאי משערת להו לדמי קאים עליה טפי ממאי דאוזפיה לא שרי ליה למפרעיה אלא לפי דמי דהוה שוה מעיקרא @44(ח) ואי ודאי אית ליה פירי לההוא יזופא בעידנא דקא יזיף או שאמר לו הלויני עד שיבא בני או עד שאמצא מפתח שפיר דמי כדתנן לא יאמר אדם לחבירו הלויני כור של חיטין ואני אתן לך לגורן אבל אם א"ל הלויני עד שיבא בני או עד שאמצא מפתח מותר והלל אוסר וכן הלל היה אומר אל תלוה אשה לחברתה ככר עד שתעשה דמים שמא יוקרו חטים @44(ט) או שמא יוזלו ונמצאו באות לידי רבית ואע"ג דפליג הלל הלכתא כרבנן: 
@11ברם @33צריך היכא דבעידנא דקא יזיף אית ליה פירי ולא הוי יזפתה כולה מי שרי אי לא מי אמרינן ההוא שעתא דקמו להו פירי כי אית ליה שיעור יזפתא כולה הוא דאמרינן מההיא שעתא דקמו להו פירי ברשות דמלוה אבל היכא דלית ליה שיעור יזפתא כולה לא שרי אלא מאי דאית ליה או דילמא כיון דאית ליה פורתא כל גריוא וגריוא חזו לאיפרועי ת"ש דאמר רב הונא יש לו סאה לווה עליה סאה סאתים לווה עליה סאתים ורב יצחק נפחא אמר אפי' אין לו אלא סאה לווה עליה כמה כורין תני רב חייא לסיועיה דרב יצחק נפחא טיפת יין אין לו טיפת שמן אין לו הא יש לו לווה עליה כמה טיפין אי נמי היכא דלית ליה ושכיח בשוקא דאי בעי זבין ופרע בעידנא דקא יוזיף מאי מי אמרינן כיון דלדידיה לית ליה אסיר או דילמא כיון דשכיח בשוקא כי אית ליה דמי ת"ש דאמר רב ששת אמר רב הונא אין לוין על שער שבשוק א"ל רב יוסף בר חמא לרב ששת מי אמר רב הונא הכי והא בעו מיניה מרב הונא בני בי רב דמיזפי להדדי יזפי בתשרי ופרעו בטבת מהו אמר להו הא חיטי בהיני והא חיטי בשילי דאי בעי זבנין ופרעין א"ל מעיקרא אין לווין קאמרין כיון דשמע להא דאמר רב שמואל בר חייה בר יהודה משמיה דרבי אלעזר לווין על שער שבשוק הדר ביה @44(י) מאי לווין על שער שבשוק אילימא דקא יהיב ליה זוזי על פירי זביני אינון והאמר מר אע"פ שאין לזה ויש לזה אם יצא השער פוסקין אלא דאוזפיה זוזי והשתא מוקים ליה אפירי והאמר מר אם יש עליו אמר רבא מותר ללוות על שער שבשוק אלא מאי לווין על שער שבשוק סאה בסאה: 
@00פרשת בא 
@22מד 
@11שאילתא @33דאילו מאן דמיתליד ליה בוכרא בעניה מיחייב לאקדושיה קמי שמיא דכתיב קדש לי כל בכור וגו' בזמן שבית המקדש קיים כי תם הוא ?חלבו ודמו קריב לגבי מזבח דכתיב אך בכור שור או בכור כשב וגו' ובשרו היה נאכל לכהנים שנאמר ובשרם יהיה לך @44(א) ואם בעל מום הוא נאכל לכהנים במומו שנאמר ובשרם יהיה לך וגו' אחד תם ואחד בעל מום בזמן שבית המקדש קיים רועה עד שיפול בו מום ונאכל לכהנים במומו ואסיר למישדא מומא בקדשים עד שיפול ביה ממילא שנאמר כל מום לא יהיה בו @44(ב) והאי קרא אי דלא ליקרב דאית ביה מומא הוא דאתא לכתוב כל אשר בו מום לא תקריבו ולשתוק אלא מאי כל מום לא יהיה בו דאפי' גרמא ליה נמי אסיר דתני' כל מום לא יהיה בו אין לי אלא שלא יתן בו מום מניין שלא יגרום לו על ידי אחרים שלא יניח בצק או דבילה על ראש אזנו כדי שיבא הכלב ויטלנו ויחתוך אזנו ת"ל כל מום לא יהיה בו אחד מום ואחד כל מום ואע"ג דמיתליד ביה מומא לית רשותא ליה למשחטיה עד דמחוי ליה לחכם ואי דעבר ושחט לא חזינא ליה למומיה לאחר שחיטה אלא אסרינן ליה כדתנן השוחט את הבכור ומראה את מומו רבי יהודה מתיר ור' מאיר אומר הואיל ונשחט שלא על פי מומחה אסור ואמר רבה בר בר חנה א"ר יוחנן בדוקין שבעין דכולי עלמא לא פליגי דאסור משום דמשתנין כי פליגי במומין שבגוף מר סבר גזרינן מומין שבגוף אטו דוקין שבעין ומר סבר לא גזרינן ואע"פ דקיימא לן ר' מאיר ור' יהודה הלכה כר' יהודה @44(ג) בהא הלכה כר"מ דאמר רב נחמן אמר שמואל הלכה כר' מאיר בגזירותיו ואפי' מומחה דאית ליה בוכרא ואית ביה מומא לא חזי הוא לנפשיה אלא צריך לאחוייה לאחרים דתניא כל הבכורות כולן אדם רואה חוץ מבכור עצמו: 
@11ברם @33צריך אילו בכור דאיתיליד ביה מומא ביומא טבא @44(ד) מהו לאחזויה לחכם ביומא טבא ומשרייה ומיכליה מי אית ביה משום מוקצה אי לא מי אמרינן כיון דלא מישתרי מחולא מוקצה הוא או דילמא מכי אית ליה בדעתיה דהשתא נפיל ביה מומא לא הוה מוקצה אם תימצא לומר היכא דלא איתייליד ביה מומא מחולא אלא ביומא טבא מוקצה הוא היכ' דאיתייליד ביה מומא והוא מובהק דידע דמישתרי עילויה מי אית ביה משום מוקצה אי לא מי אמרינן כיון דידע דמום מובהק הוא לא מקצאי מדעתיה או דילמא כיון דלא ידע אי מיזדקק ליה חכם אי לא מוקצה הוא מיפלג פליגי בה ר' יהודה ור' שמעון דר' יהודה אמר לא הוה מוקצה כי האי גוונא אע"ג דר' יהודה מחמיר במוקצה בעלמא הכא מקיל דהא דעתיה עליה ור' שמעון אמר כי האי גוונא הוי מוקצה אע"ג דר' שמעון שרי מוקצה בעלמא הכא אסר דאמר מי יאמר דמיזדקק ליה חכם מאי היא דתניא בכור שנפל לבור ר' יהודה אומר ירד מומחה ויראה אם יש בו מום יעלה וישחוט ואם לאו לא ישחוט ר' שמעון אומר כל שאינו מומו ניכר מערב יום טוב אינו מן המוכן הלכה כר' יהודה או כר' שמעון ת"ש רב אמי ורדינאה חזי בוכרא רבי נשיאה הוה ביומא טבא לא הוה חזי אמר רב אמי שפיר עבוד דלא חזי והא רב אמי גופיה חזיה ההוא היכא דחזייה למומיה מאתמול ולא קביל סהדי דלא הוא רמא ביה מומא וכיון דחזא מומיה מאתמול ואמר אית לי סהדי למחר לית ביה משום מוקצה כי ההוא דאתא לקמיה דרבא ואייתי בוכרא לאחזייה ליה והוה חייף רישיה חזא למומיה אמר ליה @44(ה) זיל האידנא ותא למחר ואייתי לי סהדי דלא את רמא ביה מומא למחר אייתי סהדי אמר להו אמרו לי גופה דעובדא היכי הוה אמרו ליה הוו רמו שערי להך גיסא דהוצא ועייל רישיה ופסקיה לשפוותיה אמר להו ומי איכוין ליה אמרו ליה לא וכי איכוין מי אסור אין דתניא כל מום לא יהיה בו אין לי אלא שלא יהיה בו מניין שלא יגרום לו ת"ל כל מום אחד מום ואחד כל מום וכן לאסהודי עליה לא מהימן הוא לנפשיה אלא צריך סהדא אחריני דלאו הוא שדא ביה מומא: 
@11ברם @33צריך בנו ובתו מהו לאסהודי עילוי בכור מי אמרינן כיון דאכלין עימיה הוו להו כבעלים ומשקרין או דילמא כיון דאי בעי ספי להו ואי בעי לא ספי להו כאחר דמי ולא אתו לשקודי ת"ש דתניא ר' יהודה בן קרפוסי אומר בכור צריך שנים מן השוק להעיד עליו רשב"ג אומר אפי' בנו אפי' בתו ר' אומר עשרה והן בני ביתו אין נאמנין אמר רב נחמן הלכה כרשב"ג רבא אמר הלכה כרבי והילכתא כרשב"ג דאמר אפי' בנו אפי' בתו אבל אשתו לא מאי טעמא אשתו כגופו דמיא: 
@11אי נמי @33ברם צריך אילו היכא דאית ליה לישראל ספק בכור בביתיה דאיהו אכיל ליה במומיה כדתנן ספק יאכל במומו לבעלים אי נמי ישראל דזבן בכור תם מכהן דקיימא לן בכור מוכרין אותו תם חי ונפל ביה מומא ברשותא דישראל מי מהימן ההוא ישראל אמומיה אי לא מי אמרין כיון דהוא אכיל ליה לא מהימן מדי דהוה אכהן או דילמא כהנים דחשו להו רבנן @44(ו) כיון דכולהו בכורות לדילהון שכיחי תדירא דילמא מקרי ודמו בהו מומין גבי ישראל לא חשו להו רבנן ת"ש דאמר רב חסדא אמר רב קטינא ספק בכור בישראל צריך שנים מן השוק להעיד עליו מאי טעמא כיון דהוא אכיל ליה הוי ככהן ולא מהימן ורב נחמן אמר בעלים מעידים עליו דאי לא תימא הכי ספק בכור לרבי מאיר דאמר החשוד על הדבר לא דנו ולא מעידו כיון דכולי עלמא חשידין מי מעיד עליו וכי תימא הכי נמי לר' מאיר דלית ליה תקנתא והא תנן שרבי יוסי אומר כל שחלפיו ביד כהן פטור מן המתנות ורבי מאיר מחייב אלא לאו ש"מ לישראל לא חשו להו רבנן והילכתא ישראל דזבן בכור תם מכהן מהימן אמומיה: 
@11שאילתא @33דאסיר להון לכהני לסיועי למריה דקנייא דליתנון ליה בכור לדיליה כדתניא הכהנים והלוים והעניים המסייעים בבית הגרנות ובית הרועים ובית הטבחים אין נותנין להם תרומה ומעשרות בשכרן ואם עשו כן חללו ועליהם הכתוב אומר שחתם ברית הלוי ואומר ואת קדשי בני ישראל לא תחללו ולא תמותו מאי ואומר @44(ז) וכי תימא לאו ומיתה לא אמר קרא ולא תחללו ולא תמותו ומשקיה נמי בגו הנך יומו דאמור רבנן דמיטפלי ליה בעלים לא כדתנן עד כמה ישראל מיטפלין בבכור בבהמה דקה שלשים יום ובגסה חמשים יום רבי יוסי אומר בדקה ג' חדשים ואם אומר לו כהן בתוך הזמן הזה תנהו לי לא ישמע לו אמר רב ששת שנראה ככהן המסייע בבית הגרנות: 
@11ברם @33צריך מהו לזבוניה כהן בכור לישראל מי חיישינן דילמא אתי ליתזולי וזבוניה ליה דסבר כי הוי לי בכור אתניה ליה כי היכי דליזיל ומזבין לי והוה ליה ככהן מסייע אי לא ת"ש בכור מוכרין אותו תם חי ובעל מום חי ושחוט ומקדשין בו את האשה אמר רב חסדא לא שנו אלא מכהן לכהן אכל מכהן לישראל לא מאי טעמא אמר רב הונא בריה דרב יהושע מפני שנראה ככהן המסייע בבית הגרנות מר זוטרא איקלע לבי רב אשי צבת ליה אומצא א"ל ליכול מר דבכור הוא וטובא מעלי א"ל מנא לך א"ל מכהן זבינתיה א"ל @44(ח) והא אמר רב חסדא לא שנו אלא מכהן לכהן אבל מכהן לישראל לא א"ל לא שמיעא לי כלומר לא סבירא לי א"ל והא מתניתין היא אם א"ל כהן בתוך זמן הזה תנהו לי לא ישמע לו ואמר רב ששת מפני שנראה ככהן המסייע בבית הגרנות א"ל התם ודאי קא מסייע הכא שביק האי דנקיט בידיה ונקיט ספק דלא ידע אי הוו ליה אי לא ואי יהיב ליה אי לא אמרי אינשי בוצינא טב מקרא: 
@22מה 
@11שאילתא @33דמיחייבין דבי ישראל לאחותי תפילין בראשיהון ותפילין בדרעיהון שנאמר והיה לאות על ידך ולטוטפות בין עיניך ת"ר על ידך בגובה של יד @44(א) ומאי היא קיבורת בין עיניך זה קדקד והיכא אמרי דבי רבי ינאי מקום שמוחו של תינוק רופס אתה אומר בגובה של יד או אינו אלא על ידו ממש אמרה תורה הנח תפילין ביד והנח תפילין בראש מה להלן בגובה של יד אף כאן בגובה של יד רבי אליעזר אומר אינו צריך הרי הוא אומר והיה לך לאות לך לאות ולא לאחרים לאות ר' יצחק אומר ושמתם את דברי אלה על לבבבם שתהא שימה כנגד הלב רב יהודה בריה דרב אוויה מכוין ומנח להו כנגד לבו @44(ב) אמר רב ששת כל שאינו מניח תפילין עובר בשמנה עשה אמר ריש לקיש כל המניח תפילין מאריך ימים שנאמר ה' עליהם יחיו וברישא בגובה של ראש מנלן דתניא בין עיניך בגובה של ראש אתה אומר בגובה של ראש אי אינו אלא בין עיניך ממש נאמר כאן בין עיניך ונאמר להלן לא תשימו קרחה בין עיניכם למת מה להלן בגובה של ראש אף כאן בגובה של ראש וכד מחית בדרעא דשמאלא מיבעי ליה לאחותי ולא לימינא דתניא על ידכה זו שמאל אתה אומר זו שמאל או אינו אלא ימין ת"ל אף ידי יסדה ארץ וימיני טפחה שמים הווי ידך שמאל אמר רבה בר רב הונא חייב אדם למשמש בתפיליו בכל שעה ק"ו מציץ ומה ציץ שאין בו אלא אזכרה אחת אמרה תורה על מצחו תמיד שלא יסיח דעתו ממנו תפילין שיש בהן כמה אזכרות על אחת כמה וכמה תנא כשהוא מניח מניח של יד תחלה ואח"כ של ראש ורשהוא חולץ חולץ של ראש תחלה ואח"כ של יד בשלמא כשהוא מניח מניח של יד ברישא ואח"כ של ראש @55נא דכתיב והיה לאות על ידך @44(ג) והדר ולזכרון בין עיניך אלא כשחולץ חולץ של ראש תחלה ואח"כ של יד מנלן אמר רבה רב המנונא אסברה לי והיו לטוטפות בין עיניך כל זמן שבין עיניך יהו שתים ואפילו הכי לא מעכבי אהדדי כדתנן תפלה של יד אינה מעכבת של ראש ושל ראש אינה מעכבת של יד וכד מחית תפילי מיחייב לברוכי דאמר רב יהודה אמר שמואל כל המצות כולן מברך עליהן עובר לעשייתן @44(ד) אמר רבה בר שילא אמר רב חסדא סח בין תפלה לתפלה חוזר ומברך מאי איריא סח אפי' לא סח נמי דשלח רב חייא בריה דרב הונא משמיה דרבי יוחנן על תפלין של יד אומר בא"י אשר קב"ו להניח תפילין ועל תפילין של ראש אומר בא"י אשה קב"ו על מצות תפילין אביי ורבא דאמרי תרוייהו לא סח מברך אחר סח מברך שתים: 
@11ברם @33צריך היכא דאנח תפילי בצפרא ובריך וסלקינון ותנא קא מחית להו מי צריך למהדר וברוכי אי לא מי אמרינן @44(ה) כיון דכולי יומא זמן חיובא הוא כיון דבריך מצפרא תוב לא צריך ומאי טעמא דהא בריך ליה מצפרא ועדיין לא שלים חיוביה או דילמא בתר מעשה אזלינן וכל אימת דמחית להו קא עביד מצוה ומחייב לברוכי עלייהו ת"ש דתניא תפילין כל זמן שמניחן מברך עליהן דברי רבי וחכמים אומרים אין מברך עליהן אלא שחרית בלבד ואיתמר הילכתא כרבי ורבא אמר הלכה כרבנן אמר רב מרי בריה דבת שמואל @44(ו) חזינא ליה לרבא דלא עביד בשמעתיה אלא כל אימת דמחית תפילי מברך אמר מר זוטרא חזינא להו לרבנן דבי רב פפי דכל אימת דמחתי תפילי מברכין רבנן דבי רב אשי כל אימת דמשמשין בהון מברכין משמיה דרבה בר הונא דאמר חייב אדם למשמש בתפילין בכל שעה וכן הלכה: @88דרשה כל מצות עשה שהזמן גרמא נשים פטורות ובתריה נשים עבדים פטורין מקרית שמע ומן התפלין. 
@11שאילתא @33דאילו מאן דמנח תפילי וקא בעי לאיפנויי אסיר ליה לאיפנויי עד דמסליק להו דתניא @44(ז) הנכנס לבית הכסא חולץ תפיליו ומניחן ברחוק ארבע אמות דברי ב"ש וב"ה אומרי' אוחזן בידו ונכנס ר' עקיבא אומר אוחזן בבגדו ונכנס בבגדו סלקא דעתך אלא אימא אוחזן בבגדו ובידו ונכנס א"ר מישא בר בריה דר' יהושע בן לוי משמיה דר' יהושע בן לוי הלכה גוללן כמין סבר ואוחזן בימינו כנגד לבו א"ר יוחנן לא שנו אלא שיש שהות ביום כדי ללובשן אבל אין שהות ביום כדי ללובשן עושה להן כיס טפח ומניחן @44(ח) מעיקרא אמר רב יוסף בר מניומי אמר רב נחמן ובלבד שלא תהא רצועה יוצאה מתחת ידו טפח @44(ט) הני מילי להפנות הוא דסגי ליה בכיס טפח אבל להשתין כד מחתן ברישיה משתין מים ולהפנות נמי הוא דמכסיין כי נקיט להו בידיה אבל להשתין מים אי שקלינהו כי נקיט להו בידיה לא עד דמנח להו בכיס מאי טעמא להפנות הוא דאסור כי מחתן ברישיה שרי למנקיטינהו בידיה דבעי מלבשינהו ולהשתין מים שרי לאחותיה בראשיה באלבשינהו אין ואי לא לא עד דמחית להו בכיס ה"מ להפנות דסגי ליה בכיס טפח אבל לתשמיש המטה עד דמנח להו כיס בתוך כיס כדתניא @44(י) בית שיש בו ספרים ותפילין אסור לשמש בו מטה עד שיוציאם או עד שיניחם כלי בתוך כלי (דתניא) אמר רבא גלימא עילוי קמטרא ככלי בתוך כלי דמי אמר אביי לא אמרן אלא בכלי שאינו כליו אבל בכלי שהוא כליו @44(יא) אפי' כרוך בכיסתא ומחיה בקמטרא כיון דכלים נינהו כולהו כחד מנא דמו א"ר יהושע בן לוי ספר תורה לא סגי ליה בהכי אלא עושה לו מחיצה עשרה טפחים מר זוטרא איקלע לבי רב אשי חזא היכא דניים מר בר רב אשי דאיכא ספר תורה ועבר ליה מחיצה עשרה א"ל אימור דאמור רבנן היכא דלא רוויח ליה דוכתא מר הא רוויח ליה דוכתא ואית ליה ביתא אחרינא א"ל אנא לאו אדעתיי @44(יב) והיכא אמרינן בית שיש בו ספרים אסור לשמש עד שיוציאם או עד שיניחם כלי בתוך כלי הני מילי ספרים אבל תפילין משום דצריכי ליה כדבעי למיעל לבית הכסא נקיט להו בידיה ועייל לבית הכסא ואע"ג דאיכא איניש אחרינא למיתנינהו ליה ואע"ג דאיכא דוכתא אחריתי דאותובינהו מעייל להו ונקיט להו בידיה ת"ר @44(יג) בראשונה היו מניחין תפילין בחורין הסמוכין לרשות הרבים ובאין עכברין ונוטלין אותן התקינו שיהו תולין באילנות ובאין עורבין ונוטלין אותן והתקינו שיהו מניחין אותן בחלונות הסמיכות לרשות הרבים פעם אחת הניח תלמיד אחד תפיליו בחלון הסמוך לרשות הרבים באתה זונה אחת ונטלתן ואמרה ראו מה נתן פלוני בשכרי כששמע אותו תלמיד כך עלה לגג ונפל ומת באותה שעה התקינו שיהא אוחזן בידו ונכנס לבית הכסא מיכן ולהבא אע"ג דאיכא דוכתא אחריתי לאחותינהו מחית להו היכא דניח דאמר רבה בר בר חנה כי הוה אזילנא בתריה דרבי יוחנן כי הוה בעי למיסק לבית הכסא כי הוה נקיט ספרא דאגדתא הוה יהיב לן תפילי לא יהיב לן ואמר רבא כי הוינא אזילנא בתריה דרב נחמן כי הוה בעי למיסק לבית הכסא כי הוה נקיט ספרא דאגדתא הוה יהיב לן תפילי לא יהיב לן אמר כיון דשריין לינטרן: 
@11ברם @33צריך מהו שיניח אדם תפילין @44(יד) תחת מראשותיו מן הצד מי חיישינן דילמא זימנין דמתהפך וגני עלייהו ואסיר אי לא מי אמרינן כבודן עדיף וחיישינן או דילמא מתהפך עני עלייהו והילכך לחתינהו אבראי לרעתיה או דילמא שמירתן עדיפא ולא חיישינן אם תימצא לומר במקום שאין אשתו עמו מותר אשתו עמו מאי מי אמרינן אע"ג דאמור רבנן כי מחתן כלי בתוך כלי מותר לשמש המטה באותו הבית הני מילי דלאו על המטה אבל על המטה זילא מילתא או דילמא שמירתן עדיפא ואפילו על המטה שפיר דמי ת"ש דבעא מיניה רב יוסף בריה דרב נחומה מרב יהודה מהו שיניח אדם תפילין תחת מראשותיו תחת מרגלותיו לא מיבעיא לן דוודאי כיון דאיכא בזיון אסור תחת מראשותיו מאי א"ל הכי אמר שמואל אפי' אשתו עמו מיתיבי לא יניח אדם תפילין תחת מרגלותיו מפני שנוהג בהן בזיון אבל מניחן תחת מראשותיו ואם היתה אשתו עמו אסור ואם היה מקום שנמוך שלשה או שגבוה שלשה מותר תיובתא אמר רבא אע"ג דתניא תיובתא דשמואל הילכתא כותיה אלמא אמרינן שמירתן עדיפא והיכא מנח להו א"ר ירמיה בין כר לכסת ושלא תחת הראש @44(טו) איני והא תני רבי חייא מניחן בכובע דמפיק ליה למורשא לבר @44(טז) רב פפא צריר להו בכיסתא בכילתא ומפיק ליה לצררא לבר רב אשי בריה דרב אידי מחית להו אשרשיפא ופריס עליהו סודרא אמר רב חמא בריה דרב יוסף כי הוה קאימנא קמיה דרבא ואמר לי הב לי תפילין והוה מחתן תחת מראשותיו וההוא יומא יום טבילה הוה (ולא גמירן) הלכה למעשה הוא דעבד: 
@22מו 
@11שאילתא @33דמחייבי' דבית ישראל למיקבע ירחי ולקדושינהו @44(א) ולתקוני מועדיא @44(ב) ובבית דינא תליא מילתא למיקבעיה לירחא לחסוריה ולעבודיה דכתיב אלה מועדי ה' אשר תקראו אותם מקראי קודש מדקאמר מקראי תקראו למימרא דבדידכו תליא מילתא ובית דין מומחה בעינן לעבר שנים ולקבוע חדשים שנאמר וידבר ה' אל משה ואל אהרן בארץ מצרים לאמר החדש הזה לכם ראש חדשים מאי לכם עדות זה תהא מסורה לכם דבעינן מומחה ואין מעברין שנים ואין קובעין חדשים אלא ביום @55נב דתניא @44(ג) אין מעברין שנים ואין קובעין חדשים אלא ביום ואם עיברוה בלילה אינה מעוברת כיוצא בו אין מקדשין החדש אלא ביום ואם קידשוהו בלילה אינו מקודש שנאמר תקעו בחדש שופר בכסא ליום חגינו כי חק לישראל הוא משפט לאלהי יעקב מה משפטים ביום אף קידוש ביום ולא מעברינן שנה אלא ביהודה דתניא אין מעברין את השנה אלא ביהודה ואם עיברוה בגליל מעוברת העיד חנניה איש כפר אונו שאם עיברוה בגליל אינה מעוברת אמר רבי יהודה בריה דרבי שמעון בן פזי מהאי קרא לשכנו תדרשו ובאת שמה כל דרישות שאתה דורש לא יהיו אלא בשכנו של הקב"ה והני מילי דאיכא מומחין בארץ ישראל אבל איכא מומחה בחוצה לארץ מעברין וקובעין אפילו בח"ל דר' עקיבא עיבר שנים וקבע חדשים בחוצה לארץ מפני שלא הניח כמותו בארץ ישראל ומעיקרא דלא ידעי ירחא אי חסר הוא אי מלא הוא היו עבדין משואות כדתנן בראשונה היו משיאין משואות משקילקלו הכותים התקינו שיהו שלוחים יוצאים ואילו ביטלו כותים עבדינן חד יומא והיכא דמטו שלוחים עבדינן חד יומא והשתא מאי טעמא עברינן תרי יומי משום דשלחו מתם הזהרו מנהג אבותיכם בידיכם זימנין דאיכא שמדא ואתו לאקלקולי והיכא דמטן שלוחים מריש ירחא דניסן ועד חמיסר ומריש ירחא דתשרי ועד חמיסר דמודעי אי חסר שויוה אי מלא שויוה נקטין חד יומא דוכתא דלא מטן נקיטין תרי יומין דילמא מליוה לאדר דילמא מליוה לאלול מכריז ר' יוחנן דוכתא דמטין שלוחי דניסן ולא מטין שלוחי דתשרי משום דיש שתא ויומא דכיפורי דלא איפשר למיזל ליעבדון תרי יומי גזירה ניסן אטו תשרי וא"ר זירא אמר רב נחמן כל ספיקא לקמיה שדינן חמיסר ושתסר עבדינן ארביסר וחמיסר לא עבדינן וליעביד ארביסר דילמא חסרוה לאב @44(ד) וחסרו נמי לשבט כיון דמרחק אם איתה דחסרוה אישתמועי הוא דאשתמע והאידנא אע"ג דידעינן קבועה דירחא אימת קא אתי עיבורא אפילו הכי @44(ה) נקטינן תרי יומי במקום דלא מטן שלוחים ושלחו מתם אל תשנו מנהג אבותיכם זימנין דהוי שמדא ומיקלקלא מילתא ויומא דכיפורי @55נג משום דלא איפשר למינקט תרי יומי דתרין יומין ותרין לילותא כדלא אבל איכא דאתי לידי סכנה נקיטינא חד יומא ולא חיישינן למילתא דילמא מליוה לאלול ואפילו אתו אמרי מליוה לאלול ולא שמעינן מב"ד מקודש לא חיישינן לה למילתא כי הא דרבי איבו בר נגארי ור' חייא בר אבא איקלעו בחד עשר בתשרי לבבל אמרו בסים תבשילא דבבלאי ביומא רבה דמערבא אמרו להו אסהידו אמרו לא שמענו מפי ב"ד מקודש @44(ו) דילמא אימליכו ולא קידשוה למחר ושויוה חסר: 
@11ברם @33צריך @44(ז) חד כי אתי ואמר מליוה לירחא וקדשוה קמי מי סמכינן עליה מי אמרינן ככל עדיות שבתורה דבעינן תרין או דילמא הא מילתא דעבירא לאגלויי היא ולא משקר ביה איניש וגילוי מילתא בעלמא הוא ואפילו חד מינהון ת"ש דכי אתא עולא אמר קדשוה לירחא אמר רב כהנא לא מיבעיא עולא דגברא רבה הוא ומהימן אלא אפילו איניש בעלמא אתי ואמר הכי מהימן תניא נמי הכי אחד בא מסוף העולם ואמר קדשו בית דין לירחא נאמן מאי טעמא מילתא דעבידא לאיגלויי הא ובמילתא דמיגלייא לא עבדין אינשי דמשקדין וכן הילכתא: 
@00פרשת בשלח 
@22מז 
@11שאילתא @33דאסיר להו לדבית ישראל למיכל ביומא דשבתא מידעם דהוה מוקצה מאיתמול לאכילה כגון תאני ועינבי דאסקינהו ליבושינהו ובין השמשות לא יבישו ויבישו למחר אסיר למיכל מינייהו דלא אזמין לאכילה מחולא @44(א) דכתיב והכינו את אשר יביאו @44(ב) אמר רבא מהאי קרא חול מכין לשבת וחול מכין ליום טוב ואין שבת מכין ליום טוב ולא יום טוב מכין לשבת ואפילו לרבי שמעון דלית ליה מוקצה דתנן מחתכין את הדלועין לפני הבהמה ואת הנבילה לפני הכלבים רבי יהודה אומר אם לא היתה נבילה מערב שבת אסורה לפי שאינה מן המוכן ומאן תנא קמא דשרי רבי שמעון היא דשמעינן ליה דלית ליה מוקצה דתנן רבי שמעון אומר כל הנרות מטלטלין חוץ מן הנר הדולק בה בשבת בגרוגרות וצימוקים מודה מדבעא מיניה רבי שמעון בר' מרבי פצעילי תמרים לרבי שמעון מהו אמר ליה אין מוקצה לרבי שמעון אלא גרוגרות וצימוקים בלבד וביצה דמיתיילדא בין בשבת בין ביומא טבא אסורה למגמעה ואסורה לטלטלה דתניא אחר ביצה שנולדה בשבת ואחר ביצה שנולדה ביום טוב אין מטלטלין אותה אלא לכסות בה את הכלי ולא לסמוך בה כרעי המטה אבל כופין עליה כלי בשביל שלא תשבר וספיקה אסור נתערבה באלף כולן אסורות ושאר פירי דאסקינהו ליבושינהו ולא יבישו בין השמשות פלוגתא דרבי יהודה ורבי שמעון רבי יהודה סבר מוקצה אינון ואסירן ורבי שמעון סבר לאו מוקצה אינון ושרו והילכתא כרבי שמעון ואיתמר פליגי בה רב אחא ורבינא חד אמר בכל השבת כולה הילכתא כרבי שמעון לבר ממוקצה מחמת מיאוס ומאי היא נר ישן וחד אמר הלכה כרבי שמעון חוץ ממוקצה מחמת איסור @44(ג) והילכתא כר' שמעון לבד ממוקצה מחמת איסור ומאי נינהו נר שהדליקו בה באותה שבת דתניא ממלטלין נר חדש אבל לא ישן דברי רבי יהודה ר' מאיר אומר כל הנרות מטלטלין חוץ מנר שהדליקו בה באותה שבת והלכה כמותו דהוה ליה מוקצה מחמת איסורו רבי שמעון אומר כל הנרות מטלטלין חוץ מן הנר הדולק בשבת כבתה מותר לטלטלה ואין הלכה כמותו דקא שרי לטלטלה בשבת @44(ד) אבל לא כבתה לא ולא סבירא לן דהילכתא כוותיה בנר שהדליקו בה באותה שבת בין כבתה ובין לא כבתה @44(ה) דקמו להו רבי מאיר ורבי יהודה בחדא שיטתא ורבינא הוה מסייעו להו @44(ו) והילכתא כמאן דמקיל דקיימא לן בכל התורה כולה רבינא לקולא ורב אחא לחומרא והילכתא כרבינא לקולא: @44(ז) ברם צריך אילו גרוגרות וצימוקים דאסקינן ליבושינהו ויבישו בין השמשות ולא הוה ידע בהון דיבישו והוה מקצאן וקיימין מדעתיה למחר כי ידע בהון דיבישו מי שרי לאכילה אי לא מי אמרינן בתר דעתיה אזלינן וגברא הוה מקצן מדעתיה או דילמא בתר אוכלא אזלינן ואוכלא הא איתחזי ת"ש דאמר רב כהנא מוקצה שיבש ואין הבעלים מכירין בו מותר אלמא בתר אוכלא אזלינן וכן הילכתא: 
@22מח 
@11שאילתא @33דאסיר להון לדבית ישראל לסגויי ביומא דשבתא טפי מן תרי אלפין אמה @44(א) דכתיב ראו כי ה' נתן לכם השבת על כן הוא נותן לכם ביום הששי לחם יומים ותניא שבו איש תחתיו ארבע אמות אל יצא איש ממקומו אלו אלפים אמה של תחום שבת ואלו ד' אמה דקא אמרינן מאי היא @44(ב) דמאן דאפקוהו עו"ג או רוח רעה חוץ לתחום היכא דשבקוהו אית ליה ד' אמות @44(ג) ומאן דמסגי טפי מאלפים אמה בשבת מלקינן ליה דתאני רבי חייא מלקין על עירובי תחומין מדברי תורה האי אלפים אמה דאמרינן לבר ממאתא ועיבורא @44(ד) ומאי עיבורא ביתא ברא וכמה היא עיבורא דמתא שבעים אמה ושיריים כדתנן ג' כפרים המפולשין אם יש בין שנים החצונים מאה וארבעים אמה ושליש עשה האמצעי את שניהם להיות כאחת @44(ה) דהוה ליה לכל חד וחד שבעים אמה ושיריים דילפינן מחצר המשכן @44(ו) ואי איכא עיירות טובא דמבלען בהדדי בשבעים שבעים אמה ושיריים כולהו כחדא מתא דמיין ומהלך את כולה וחוצה להן אלפים אמה בלא עירוב ומדידת אלפים @44(ז) בקדירות הרים ובבליעות גיאיות וגדירות ורואין אותן כאילו הן מישור @44(ח) אי נמי שבת בבקעה דקנא ליה שביתה התם משחינן ליה אלפי' אמה לבד מארבעה אמר ממאי דהאי שבו איש תחתיו ארבעה אמות היא דתניא שבו איש תחתיו כתחתיו וכמה היא תחתיו גופו שלש אמות ואמה כדי פישוט ידיו ורגליו דברי רבי מאיר רבי יהודה אומר גופו ג' אמות ואמה כדי שיטול חפץ תחת מראשותיו ויניח תחת רגליו או מתחת רגליו ויניח תחת מראשותיו מאי בינייהו (איבא בינייהו) @44(ט) ד' אמות מצומצמות ואמה של קדש איכא בינייהו ר' מאיר סבר כדי פישוט ידיו ורגליו דאמה דיליה ורבי יהוד' סבר באמה של קדש א"ל רב משרשיא לבריה כי עיילת לקמיה דרב פפא אימא ליה ד' אמות דאמור רבנן באמה דידיה יהבינן ליה או באמה של קדש יהבינן ליה אי אימא לך באמה של קדש יהבינן ליה אימא לי' עוג מלך הבשן מה הוה עליה ואי אימא לך באמה דידיה יהבינן ליה אימא ליה מאי טעמא לא קא תני לה גבי יש שאמרו הכל כמה שהוא אדם כי אתא לקמיה א"ל אי דקא דייקינן כולי האי לא תנן לעולם באמה דידיה יהבינן ליה ודקא אמרת מאי טעמא לא קתני לה גבי יש שאמרו לא פסיקא ליה דאיכא ננס באיברין ומאי משמע דאל יצא איש ממקומו דאלפים אמה הוא אמר רב חסדא למדנו ממקום למקום כתיב הכא אל יצא איש ממקומו וכתיב התם ושמתי לך מקום מקום מניסה דידיה וניסה מניסה דכתי' ואם יצא יצא הרוצח אל גבול עיר מקלטו וניסה מגבול דידיה וגבול מגבול דכתיב ומצא אותו גואל הדם מחוץ לגבול לעיר וגבול מחוץ דידיה וחוץ מחוץ דידיה דכתיב ומדותם מחוץ לעיר את פאת קדמה אלפים באמה ונילף מקיר העיר וחוצה אלף אמה סביב א"ל דנין חוץ מחוץ ואין דנין חוץ מחוצה למאי נפקא מינה והא תנא דבי ר' ישמעאל ושב הכהן ובא הכהן זו היא שיבה וזו היא ביאה הני מילי היכא דליכא דדמי ליה אבל היכא דאיכא דדמי ליה בדדמי ליה ילפינן ואילו מאן דשבת במתא אע"ג דנפישא טובא הוה ליה בבני מתא וכולה מתא כד' אמות דמיא ואית ליה אלפים אמה לבר ממתא דתניא שבת בעיר ואפילו גדולה כאנטוכיא שבת במערה ואפילו במערת צדקיהו מלך יהודה מהלך את כולה וחוצה לה אלפים אמה ואילו מתא @44(י) דחד גיסא עייל וחד גיסא נפיק אי נמי נפיק מינה חד ביתא וכולה לא נפקא בהדיה מעברינא לה וחזייה לכולה מתא כמאן דמימליא בהדיה ההוא ביתא דנפיק ומשחינן ליה תחומא לבד ההוא אפיקתא ומנלן דעיבורא דמתא כמתא שנאמר ויהי בהיות יהושע ביריחו מאי ביריחו אילימא ידיהו ממש והכתיב ויריחו סוגרת ומסוגרת אלא בעיבורא דהוה עייל מינה ונפיק מינה וקרי ליה יריחו ודילמא מאי יריחו בתחומה הוה קאים דמיתקרי על שמיה דילה ההוא מחוץ לעיר איקרי עיר לא איקרי: 
@11ברם @33צריך היכא דשבת במתא הא אמרינן דהוה ליה בבני מתא ומשחינן ליה תחומא לבר ממתא היכא דאזיל ומחית עירובא במתא אחריתי דקריבא להא מתא מהו לאישתרויי למיזל לקמיה אלפים אמה מי משוינן ליה כבני מתא ואזיל לכולה מתא בלא מדידה אי לא מי אמרינן שבת הוא דקבע דהוה ליה כבני מתא אבל נותן עירובו כיון דהוא גופיה במתא יתיב בדין הוא דלא לישתרי בעירובא @44(יא) דרבנן הוא דאקילו בה משום עשיר שלא יצא ויערב ברגליו חד קולא אקילו ביה רבנן למיתן ליה אלפים אמה תרי קולי לא אקילו ביה רבנן למיתן ליה מתא בלא מדידה או דילמא לא כיון דאקילו ביה רבנן חד קולא אקילו ביה רבנן תרי קולי פליגי בה רבי עקיבא ורבנן דתנן היה בעיר גדולה ונתן עירובו בעיר קטנה בעיר קטנה ונתן עירובו בעיר גדולה מהלך את כולה וחוצה לה אלפים אמה ר' עקיבא אומר אין לו ממקום עירובו אלא אלפים אמה הילכתא ברבי עקיבא דמחמיר או כרבנן דמקילין ת"ש דאמר רבי יעקב בר אידי אמר רבי יהושע בן לוי הילכתא כדברי המיקל בעירוב הנהו בני מברכתא דהוו מחתין עירוביהון בבי כנשתא דאבי גוברי אמר להו מר יהודה גויוה ואחיתוה כי היכי דלשתרי לכו מפי פורתא @55נד @44(יב) אלמא הלכה כר' עקיבא ואפילו מחביריו א"ל רבא פלגאה בעירובין לית דחש ליה לרבי עקיבא @44(יג) דהא קיימא לן הלכה כדברי המיקל בעירוב: 
@11שאילתא @33דאילו מאן דאזיל באורחא ויתיב ולאו דעתיה למיקנא שביתה התם אלא לסגויי קמיה וגנא ונים ומשכתיה שינתא וקדיש ליה יומא מיקני שביתה בדוכתא ואית ליה אלפים אמה או דילמא לא קני שביתה ולית ליה אלא ד' אמות מי אמרינן גברא הוא דקני שביתה לנפשיה והכא לא איכוון למיקנא שביתה התם או דילמא שבת קנייא ליה ואע"ג דלא איכוון פליגי רבי יוחנן בן נורי ורבנן דתנן מי שישן בדרך ולא ידע שחשיכה יש לו אלפים אמה לכל רוח דברי רבי יוחנן בן נורי וחכמים אומרים אין לו אלא ד' אמות הלכה כרבי יוחנן בן נורי או כרבנן ת"ש @44(יד) דא"ר יעקב בר אידי א"ר יהושע בן לוי @55נה הלכה כדברי המיקל בעירוב: 
@11שאילתא @33דאילו מאן דאתי באורחא וקדיש ליה יומא בתחומה דמתא לא לימא מד דבדוכתיה קני שביתה אלא בגוה דמתא קני שביתה והוה ליה בבני מתא @44(טו) דתנן פעם אחת לא נכנסו @44(טז) ללמן עד שחשיכה אמרו ליה לרבן גמליאל מהו לירד אמר להם מותר שכבר הייתי מסתכל והיינו בתוך התחום עד שלא חשיכה ותנן מי שחשיכה לו חוץ לתחום אפילו אמה אחת לא יכנס הא בתוך התחום הוה ליה בבני מתא: 
@11ברם @33צריך אילו מאן דהוה קאים באורחא וחשיבה ליה בתוך תחומה דמתא והוא לא ידע דסמיך למתא היא וגנא אדוכתיה @44(יז) ודעתיה למיקנא שביתה התם ולמחר קא חזי דסמיך למתא הוא דאי הוה ידע בהדי אינשי דמתא הוא הוי קני שביתה השתא נמי משתרי בהדי בני מתא אי לא כיון דאי הוה ידע דסמיך למתא הוא כחדא בני מתא והוה קני שביתה השתא נמי מישתרי או דילמא כיון דלא ידע וקנה שביתה היכא דקנה התם קני שביתה פליגו בה רבי מאיר ור' יהודה דתנן מי שישן בדרך ועמד והרי הוא סמוך לעיר הואיל ולא היה כוונתו לכך לא יכנס דברי רבי מאיר רבי יהודה אומר יכנס אמר רבי יהודה מעשה ברבי טרפון שבא בדרך וחשיכה לו למחר מצאוהו רועי בקר אמרו לו רבי הרי עיר לפניך היכנס נכנס וישב ודרש כל היום כולו @44(יח) אמר לי' ר' עקיבא משם ראייה שמא בדעתו של רבי טרפון היה או שמא בית המדרש מובלע בתחומו היה הלכה כרבי מאיר או כר' יהודה הלדה דרבי יהודה דקיימא לן רבי יהודה ורבי מאיר הלכה כרבי יהודה או דילמא הלכה כרבי מאיר דקאים רבי עקיבא בשיטתיה ת"ש דתנן אמר רבי יהודה במה דברים אמורים בעירובי תחומין אבל בעירובי חצירות מערבין לדעת ושלא לדעת שזכין לאדם שלא בפניו ואין חבין לאדם שלא בפניו ואמר רב יהודה אמר רב שמואל הלכה ברבי יהודה ולא זו בלבד אלא כל מקום שאמר רבי יהודה בעירובין הלכה כמותו: 
@11שאילתא @33דאילו מאן דבעי למיזל לקמיה בשבתא טפי מאלפים אמה משדר ומותיב מזון שתי סעודות בסוף אלפים אמה ומשתרי למיזל לקמיה מן עירוביה ואילך עוד אלפים אמה ואיתסר למיזל להך גיסא דמתא דאיתעקר ליה ביתיה מן מתא והוה ליה עירוב ביתו ולא שרי ליה למיזל אלא הודרניה דעירובו אלפים אמה ואי אותביה לעירוביה לבר מתחומיה כיון דמרחק מעירוביה טפי מאלפים אמה הוה ליה כמי שיצא חוץ לתחום אלפים אמה @44(יט) ותנן אפילו אמה אחת לא יכנס ואין לו אלא ד' אמות ואי אותביה בסוף אלפים אמה וקאים ביתיה בהך גיסא דמתא ודכי משח ליה מר למתא במשחתא מעירוביה ולבייתיה נפיש מאלפים אמה @44(כ) חזינא אי כי משחינן למתא רובא מתבלע באלפים אמה דעירובא יהבינן ליה מתא בלא מדידה והוא בגו תחומה דעירובא יתיב ואי לא מתא גופה יהבינן ליה במדידה והוא נפיק ליה לבר מתחומה ואין לו אלא ד' אמות דאמר רב אידי אמר רבי יהושע בן לוי היה מודד ובא וכלתה מידתו בחצי העיר אין לו אלא חצי העיר בסוף העיר נעשת לו העיר כולה כד' אמות ומשלימין לו אלפים אמה והיכא דקא מערב לכולהו מתא ואמר הרי זה לכל בני עירי בעינן עד דאיכא מזון שתי סעודות לכל אחד ואחד כדתנן כיצד משתתפין בתחומין מניח החבית ואומר הרי זה לכל בני עירי ולכל מי שילך לבית האבל או לבית המשתה כל מי שקבל עליו מבעוד יום מותר משחשיכה אסור שאין מערבים משתחשך וקתני כמה הוא שיעורו מזון שתי סעודות לכל אחר ואחר מזונו לחול ולא לשבת דברי רבי מאיר רבי יהודה אומר מזונו לשבת ולא לחול וזה וזה מתכוונין להקל מאן דאמר מזונו לחול ולא לשבת סבר @44(כא) כי יותר לחם אוכל בשבת משאוכל בחול ומאן דאמר מזונו לשבת ולא לחול סבר כי יותר לחם אוכל אדם בחול משאוכל בשבת רבי יוחנן בן ברוקה אומר ככר בפונדיון מד' סאין בסלע רבי שמעון אומר שתי ידות לככר משלש לקב חציו לבית המנוגע וחצי חציו לפסול את הגויה פירוש הסלע ארבעים ושמונה פונדיונות @44(כב) וארבע סאין תשעים וששה ליטרין נמצאו שני ליטרין בפונדיון הא למדתה ששני ליטרין הם ככר הנקח בפונדיון והככר של שני ליטרין שתי סעודות נמצא ליטרא בסעודה רבי שמעון אומר שתי סעודות הן שתי ידות לככר וככר שליש הקב והקב עושה שלש ככרות ושתי ידות של ככר זה הן שתי סעודות הא למדת שהככר עושה שלש סעודות והככר של ששה עשר אונקיות נמצא שתי ידות של ככר זה של שלש לקב עשה אונקיות ושני חלקים אונקיה חציו של זה הככר אם יכנס אדם לבית המנוגע ואכל חצי של זה ככר בעי כיבוס בגדים וגם אם נשתהא לשם בשיעור זה בעי כיבוס בגדים ורביע זה הככר לפסול גויתו מלוכל כתרומה שאם אוכל כהן רביע זה הככר מאוכלים טמאים פוסל גויתו לאכול בתרומה אמר רבי יוסי אין מערבין אלא לדבר מצוה מאי קמ"ל תנינא כל מי שילך לבית האבל או לבית המשתה מהו דתימא אורחא דמילתא קתני קא משמע לן: 
@11ברם @33צריך היכא דמערב לכל בני עירו מדנפשיה מי צריך לזכויי להון על ידי אחר אי לא מי אמרינן דכל כמה דלא מזכי להון לא קני ליה הילכך צריך לזכויי להון או דילמא כיון דעירובי תחומין דרבנן הוא לא צריך לזכויי להון וכן לעניין שיתופי מבוי נמי היכא דמערב להו מנפשיה מי צריך לזכויי להון אי לא ת"ש דאיתמר עירובי תחומין רב אמר צריך לזכות ושמאל אמר אין צריך לזכות שיתופי מבוי רב אמר אין צריך לזכות ושמואל אמר צריך לזכות בשלמא לשמואל גבי שיתופי מבוי תנן דצריך לזכות עירובי תחומין לא תנן אלא לרב קשיא תנאי היא דאמר רב יהודה אמר רב מעשה בכלתו של רבי הושעיא שהלכה למרחץ וחשכה לה @44(כג) ועירבה לה חמותה שלא מדעתה ובא מעשה לפני רבי חייא ואסר לה אמר לו רבי ישמעאל בר' יוסי בבלאי כל כך אתה מחמיר בעירוב כך אמר רבא כל שיש לך להקל בעירוב הקל ואיבעיא להו משלה היה אלא שלא מדעתה או של חמותה היה ולפי שלא זיכתה לה אמר להן ההוא מרבנן ורבי יעקב שמיה לדידי מפרשה לי מיניה דרבי יוחנן משל חמותה היה ושלא מדעתה ומשום שלא זיכתה לה אמר רב נחמן אחר זה ואחר זה צריך לזכות @44(כד) והילכתא כרב נחמן: @88דרשה מי שבא בדרך והיה מכיר אילן או גדר 
@22מט 
@11שאילתא @44@33(א) דאסיר להון לדבית ישראל לעיולי ולאפוקי ביומא דשבתא מן רשותא לרשותא שנאמר ולא תוציאו משא מבתיכם ביום השבת ותנו רבנן ארבע רשויות לשבת רשות הרבים ורשות היחיד וכרמלית ומקום פטור אי זו רשות היחיד חריץ שעמוק עשרה טפחים ורוחב ארבעה טפחים @44(ב) וכן התל שגבוה עשרה ורחב ארבעה זה הוא רשות היחיד גמורה ואי זו היא רשות הרבים סרטייא ופלטייא גדולה ומבואות מפולשות לרשות הרבים זו היא רשות הרבים גמורה אין מוציאין מרשות היחיד זו לרשות הרבים זו ולא מכניסין מרשות הרבים זו לרשות היחיד זו ואם הוציא והכניס בשוגג חייב חטאת במזיד ענוש כרת ונסקל אבל הים והבקעה והאסטונית והכרמלית אינן לא כרשות הרבים ולא כרשות היחיד ואין נושאין ונותנין בתוכן ואם נשא ונתן פטור אבל אסור ואין מוציאין מתוכן לרשות הרבים ולא מרשות הרבים לתוכן ואין מכניסין מתוכן לרשות היחיד ולא מרשות היחיד לתוכן ואם הוציא והכניס פטור אבל אסור חצירות של רבים ומבואות שאינן מפולשות עירבו מותרין לא עירבו אסורין מאי טעמא עירבו הוואי בחדא רשותא @44(ג) לא עירבו בשתי רשויות וכמה שיעורא דעירובי חצירות כדתנן וכמה שיעורן בזמן שהן מרובין מזון שתי סעודות לכולן בזמן שהן מועטין @44(ד) כגרוגרת והוצאת השבת לכל א' וא' והיכא דפלגיה לעירוביה ואחתיה בתרתי מאני לא הוי עירוב דאמר רב יהודה אמר רב שמואל @44(ה) החולק עירובו אין עירובו עירוב מאי טעמא עירוב שמיה דמערב ולא דמפליג רב הונא אמר קטן גובה את העירוב וכי מחתין ליה צריכין לאחותיה בביתא מן ההוא חצר ואי שיתופי מבוי צריכין לאחותיה בחצר מן ההיא מבוי ואי אחתיה לעירוביה בבית שער אכסדרה ומרפסת כיון דלאו בני דירה נינהו לא הוי עירוב ומאן דיתיב התם לא צריך למיתן עירוב דתנן הנותן עירובו בבית שער אכסדרה ומרפסת אינו עירוב והדר שם אינו אוסר עליו ואי אחתיה נמי בבית שאין בו ארבע אמות על ארבע אמות לא הוי עירוב כדתניא בית שאין בו ארבע אמות על ארבע אמות פטור מן המזוזה ומן המעקה ואינו מטמא בנגעים ואינו נחלט בבתי ערי חומה ואין חוזרין עליו מעורכי מלחמה ואין מערבין בו ואין משתתפין בו ואין מניחין בו את העירוב ואין עושין אותו עבור בין שתי עיירות ואין האחין והשותפין חולקין בו קא תני מיהא אין מניחין בו עירוב מאי טעמא דלא חזי לדירה וכיון דלא חזי לדירה אין מניחין בו עירוב אבל שיתופי מבוי מניחין @44(ו) וכי משתרין בעירובי חצירות מחצר לחצר ומבית לבית היכא דשרי לעיולי ולאפוקי דרך פתחין אבל לא שרי לעיולי ולאפוקי דרך פתחין וקא בעי לאשלומי דרך גודא לא מישתרן בעירוב ואי איכא חלון דהויא ארבעה טפחים על ארבעה בתוך עשרה מישתרן בעירוב: 
@11ברם @33צריך אילו היכא דעירב לאישתרויי דרך חלון וקדיש יומא עליה @44(ז) ולבסוף אתו גוים וסתמוה לההוא חלון אי נמי נפל גודא ואסתתים ההוא חלון מהו לטלטולי דרך גגות מי אמרינן הואיל והותרה מקצת שבת הותרה כל השבת או דילמא לא אמרינן הואיל והותרה מקצת שבת הותרה כל השבת ת"ש דאמר רבא בעי מיניה מרב הונא ובעאי מיניה מרב יהודה היכא דעירב דרך הפתח ונסתם הפתח עירב דרך החלון ונסתם החלון מהו לטלטולי דרך גגות ואמרו לי הואיל והותרה מקצת שבת הותרה כל השבת אי נמי שכח אחר מבני חצר ולא עירב איתסרו כולהו לעיולי ולאפוקי מחצר לבתים ומבתים לחצר ודאי כלים דשביתו בחצר שדי לטלטולינהו בכולה חצר מאי טעמא חצר אע"ג דאיכא דמר ודמר בגוה כחדא רשותא דמיא: 
@11ברם @33צריך מבתים לחצר ומחצר לבתים הא אמרינן דאסיר לעיולי ולאפוקי בשבת כי לא עירבו מחו לעיולי מחצר לגג ומגג לחצר ומגג לגג של חבירו מי אמרינן גג כבית משוינן ליה ואסיר או דילמא כיון דגגין אוירא בעלמא נינהו כחצר דמיין ושדו פליגי תנאי בהא מילתא דתנן כל גגות העיר רשות אחת הן ובלבד שלא יהא גג גבוה עשרה טפחים או נמוך עשרה טפחים דברי רבי מאיר וחכמים אומרים כל אחת ואחת רשות בפני עצמו רבי שמעון אומר אחד גגות ואחד חצירות ואחר קרפיפות כולן רשות אחר לכלים ששבתו בתוכן ולא לכלים ששבתו בתוך הבית הילכתא כמאן ת"ש דאמר רב הלכה כרבי שמעון כשלא עירבו אבל עירבו חצר בפני עצמו ובעי לאפוקי מאני מבתים לחצר @44(ח) אי שרית ליה לאפוקי מאני דשביתי בחצר לגגין דאידך חצר אתי לאפוקי נמי מאני דבתים דאידך חצר וחצירות הא לא מערבן ושמואל אמר בין עירבו ובין לא עירבו לא גזרינן דילמא אתי לאפוקי מאני דבתים לגגין דאידך חצר והילכתא גגות וחצירות וקרפיפות ומבואות רשות אחד הן לכלים ששבתו בתוכם כרבי שמעון ואכסדרה ומרפסת נמי בהדייהו דתניא גג וחצר ואכסדרה ומרפסת וקרפף ומבוי רשות אחד הן לכלים ששבתו בתוכן: @88דרשה גג גדול הסמוך לקטן אי נמי מי שהחשיך לו בדרך: 
@22נ 
@11שאילתא @33דאסיר להון לרבית ישראל למעבד עיבידתא ביומא טבא דלא צריך ליומא טבא ואפילו דיומא טבא צורך אכילה אבל שאר מלאכות אע"ג דצורך יום טוב הוא לא שרא רחמנא דכתיב כל מלאכה לא יעשה בהם אך אשר יאכל לכל נפש הוא לבדו יעשה לכם ואוכל נפש נמי מידי דאורחיה למיעבד ביום טוב כגון מישחט ומיפא ובשולי שפיר דאמי @44(א) אבל כגון טחינה והרקדה דאפשר לעשותן מערב יום טוב אסור למיעבד ביום טוב דמעיט רחמנא הוא לבדו יעשה לכם @44(ב) ודאי טחינה לקימחא מאיתמול ובעי למתנייה ביום טוב שפיר דאמי ומשנינן עילוי פתורא כדתניא אין שונין קמח ביום טוב משום רבי פפיס ורבי יהודה אמרו שונין ושוים שאם נפל לתוכו צרור או קיסם מותר לשנותו @44(ג) תני תנא קמיה דרבינא שונין אמר ליה כל שכן דאסיר דמיחזי כבורר ויום טוב שחל להיות בערב שבת דבעי למיפא מיום טוב לשבת אי אחית עירוב תבשילין מערב יום טוב מותר לאפות מיום טוב לשבת ואי לא אחית עירובי תבשילין מערב יום טוב אסור באי זה צד עושה תבשיל מערב יום טוב וסומך עליו לשבת @44(ד) ואמר אביי לא שנו אלא תבשיל ופת אבל פת לחודיה אסור וכמה שיעורו כזית ואע"ג דנפישי אינשי טובא דאמר רבי אדא אמר רב עירובי תבשילין צריכין כזית בין לאחד בין למאה והיכא דמערב אדעתא דאיניש אחרינא אע"ג דלא ידע האיך דקא מחתין ליה הוי עירובא דשמואל הוה מערב אכולה נהרדעא: 
@11ברם @33צריך לזכות לו על ידי אחר או אינו צריך מי אמרינן @44(ה) כיון דלא בעינן שיעורא לדיליה שיעורא לאחריני הם הכין בזכות דיליה קא נפקין זכויי נמי לא בעינן או דילמא כמא דלא מזכי ליה לא משתייר בהדיה ת"ש דאמר רב נחומי בר אדא אמר שמואל עירובי תבשילין צריך לזכות: אי נמי מיבעייא הכי כי שרי לצורך ישראל אבל לצורך עו"ג אסיר דכתיב יעשה לכם לכם ולא לעו"ג @44(ו) לכם ולא כו': 
@11אי נמי @33ברם צריך בהמה חצייה של עו"ג וחצייה של ישראל מהו לשוחטה ביום טוב @44(ז) כיון דקא טרח אדעתא דעו"ג אסיר או דילמא כיון דאי איפשר לכזית בלא שחיטה שרי דאדעתא דנפשיה טרח ודעו"ג ממילא הוי אם תימצי לומר בהמה כיון דאי איפשר לכזית בלא שחיטה שרי מידי דהוה אבהמה מסוכנת כדתנן בהמה מסוכנת לא ישחוט אלא כדי שיאכל צלי כזית מבעוד יום עיסה מהו מי אמרינן כיון דאיפשר למפלגה בלישה אסור או דילמא כל חדא וחדא רפתא חזייה לדיליה ושפיר דמי ת"ש דאמר רב חסדא בהמה חצייה של עו"ג וחציה של ישראל מותר לשוחטה ביום טוב עיסה חצייה של עו"ג וחצייה של ישראל אסור למיפא ביום טוב מאי טעמא עיסה איפשר למיפלגה בהמה אי איפשר לכזית בלא שחיטה ואפילו לזמוני עו"ג ביום טוב אסור דאדבריה רבא לרב שמואל מר ודרש מזמנין עו"ג בשבת ואין מזמנין עו"ג ביום טוב גזירה שמא ירבה בשבילו: @88דרשה יום טוב שחל להיות בערב שבת 
@00פרשת יתרו 
@22נא 
@11שאילתא @33דמחייבין דבית ישראל למנויי עליהון דיינין @44(א) דדיינין דינא דקושטא דכתיב ויבחר משה אנשי חיל מכל ישראל ויתן אותם ראשים על העם ומיחייב דיינא למיתב בדינא @44(ב) עד שית שעי דרב חסדא ורבה בר רב הונא הוו יתבי ודיינין דינא מצפרא ועד אורתא @44(ג) אמרי דכתיב וישב משה ויעמד העם על משה מן הבקר עד הערב @44(ד) והוה חליש ליבייהו תנא להו רבי חייא בר רב מדפתי איפשר משה ישב כל היום כולו בדין תורתו אימתי למדה ואימתי לימדה אלא לומר לך כל דיין שדן דין אמת לאמיתו אפילו שעה אחת כאילו נעשה שותף להקב"ה במעשה בראשית כתיב הכא מן הבקר עד הערב וכתיב התם ויהי ערב ויהי בקר יום אחד ועד אימת מיחייבי דייני למיתב בדינא אמר רב ששת עד זמן סעודה אמר רב חמא מאי קרא דכתיב אי לך ארץ שמלכך נער ושריך בבקר יאכלו וכתיב אשריך ארץ שמלכך בן חורים ושרייך בעת יאכלו בגבורה ולא בשתי בגבורה של תורה ולא בשתייה של יין תנו רבנן שעה ראשונה מאכל לודים @44(ה) שנייה מאכל יורשים שלישית מאכל ליסטים @44(ו) רביעית מאכל פועלים חמישית מאכל כל אדם ששית מאכל תלמידי חכמים ולא דיינין דינא לא בשבת ולא ביום טוב דתנן כל שחייבים עליו משום שבות משום רשות משום מצוה בשבת חייבים עליו ביום טוב ואילו הן משום שבות לא עולין באילן ולא רוכבין על גבי בהמה @44(ז) ולא שטין על פני המים ואלו הן משום רשות לא דנין ולא מקדשין ולא חולצין ולא מייבמין ואלו הן משום מצוה לא מעריכין ולא מחרימין ולא מגביהין תרומה ומעשרות כל אלו ביום טוב אמרו קל וחומר בשבת @44(ח) וקתני לא דנין ולא מקדשין מאי טעמא שמא יכתבו ובעלי דינין וסהדי כי משתען דיניהון מיבעי להון למיקם קמי דיינא שנאמר ועמדו שני האנשים אשר להם הריב דתנו רבנן ועמדו שני האנשים בעדים הכתוב מדבר אתה אומר בעדים או אינו אלא בבעלי דינין כשהוא אומר אשר להם הריב הרי אלו בעלי דינין ומה אני מקיים ועמדו בעדים הכתוב מדבר אם נפשך לומר נאמר כאן שני האנשים ונאמר להלן על פי שנים עדים מה להלן בעדים אף כאן נמי בעדים תניא אידך ועמדו שני האנשים מצוה בנידונין שיעמודו אמר רבי יהודה שמעתי שאם רצו ב"ד להושיב את שניהם מושיבין @44(ט) מאי טעמא כי כתיב ועמדו בעדים הוא דכתיב ולא בבעלי דינין אבל אי זה הוא אסור שלא יהא אחד יושב ואחד עומד אחד מדבר כל צרכו ולאחד אומר קצר דבריך מה"מ דתניא בצדק תשפט עמיתך הוי דן את חבירך לכף זכות תני רב יוסף בצדק תשפט עמיתך עם שאתך בתורה ובמצוות השתדל לדונו יפה רב עולא בריה דרב עילאי הוה ליה דינא קמיה דרב נחמן שלח ליה רב יוסף עולא חבירנו עם שאתך בתורה ובמצוות הוא אמר מאי שלח לי לחנופי ליה הדר אמר רב נחמן לא נפקא מיניה למישריה בתיגריה אי נמי לשודא דדייני אמר עולא מחלוקת בבעלי דינין דמר סבר אכולהו כתיב ומר סבר לא אבל בעדים דברי הכל בעמידה דכתיב ועמדו אמר רבא מחלוקת בשעת משא ומתן אבל בשעת גמר דין דברי הכל בעמידה ודיין בישיבה שנאמר וישב משה לשפוט את העם ויעמוד העם על משה רב יימר הוה ידע ליה לסהדותא למר זוטרא אתא לקמיה דאמימר אותבינהו לתרוייהו א"ל רבא לאמימר והא תניא ועמדו שני האנשים בעדים הכתוב מדבר ואמר מר מחלוקת בבעלי דינין אבל בעדים דברי הכל בעמידה אמר ליה האי עשה והאי עשה ועשה דכבוד תורה עדיף @44(י) וקרוב וגזלן פסולין בין בסהדותא בין לאסהודי ליה בין למידן איהו ובין למידן ליה דינא: 
@11ברם @33צריך היכא דקביל עליה קרוב או גזלן פסול בין לעדות בין לדינא מי מצי הדר ביה אי לא היכא דקנו מיניה לא תיבעי לך דאין לאחר קנין כלום אלא כי קא מבעייא לן היכא דלא קנו מיניה מאי מיפלג פליגו בה רבי מאיר ורבנן דתנן אמר נאמן עלי אבא נאמן עלי אביך נאמנין עלי שלשה רועי בקר רבי מאיר אומר יכול לחזור בו וחכמים אומרי' אינו יכול לחזור בו הילכתא כמאן אם תימצי לומר כרבנן מיפלג פליגי רבנן במחול לך או באתן לך אם תמצי לומר באתן לך לפני גמר דין או לאחר גמר דין ת"ש דשלח ליה רב נחמן בר יצחק לרב נחמן בר יעקב ילמדנו רבינו לפני גמר דין מחלוקת או לאחד גמר דין מחלוקת [והלכה כדברי מי שלח ליה לאחר גמר דין מחלוקת] והילכתא כחכמים רכ אשי מתני הכי באתן לך מחלוקת והילכתא כחכמים: 
@11שאילתא @44@33(יא) דאילו בי תלתא דקבעי סעודתייהו בחדא דוכתא מיחייבן לאזמוני ולברוכי בהדי הדדי כדתנן שלשה שאכלו כאחת חייבין לזמן מנא הני מילי אמר רב אסי דאמר קרא גדלו לה' אתי ונרוממה שמו יחדו ורבי אבהו אמר מהכא כי שם ה' אקרא הבו גודל לאלהינו אמר רב חנא בר רבא מניין לעונה אמן שלא יגביה קולו יותר מן המברך שנאמר ונרוממה שמו יחדו ומיחייבים לברוכי ברכת הזן וברכת הארץ וברכת בונה ירושלים וברכת הטוב והמטיב כדתניא סדר ברכת המזון כך הוא ראשונה ברכת הזן שנייה ברכת הארץ שלישית ברכת בונה ירושלם רביעית ברכת הטוב והמטיב אמר רב נחמן אמר שמואל משה תיקן להם לישראל ברכת הזן כשירד המן לישראל יהושע תיקן להם ברכת הארץ כשנכנסו לארץ דוד ושלמה בנו תיקנו בונה ירושלים דוד תיקן על ישראל עמך ועל ירושלים עירך שלמה תיקן ועל הבית הגדול והקדוש הטוב והמטיב ביבנה תיקנוה כשניתנו לקבורה הטוב שלא הסריחו והמטיב שניתנו לקבורה והיכא דאזלין באורחא ואכלין בהדי דמסגן אי נמי איקרו ויתיבו לא קביעותא היא ולא מיחייבין בברכת הזימון ואי קבעי דוכתא מיחייבינן ואי לא מברך איניש לחודיה דתנן היו יושבין כל אחד מברך לעצמו היסיבו אחד מברך לכולם אמר רב נחמן ורמינן עלה והא תניא עשרה שהיו מהלכין בדרך אף על פי שכולן אוכלין מככר אחד כל אחד ואחד מברך לעצמו ישבו אף על פי שכל אחד ואחד אוכל מככרו אחד מברך לכולם אמר רב נחמן בר יצחק ישבו דקבעו מקום ואמרו ניזיל ניכול לחמא בדוכתא פלן כי הא דנח נפשיה דרב סליק בהדיה רב אדא בר אהבה ורבנן כי הדדי ואתו כריכו ריפתא בעו לברוכי @44(יב) קשיא להו אמרי תנן היו יושבין כל אחד ואחד מברך לעצמו היסיבו אחד מברך לכולם ורמינהי עשרה שהיו מהלכין בדרך אף על פי שכולם אוכלים מככר אחד כל אחד ואחד מברך לעצמו ישבו אע"פ שכל אחד אוכל מככרו אחד מברך לכלם קם רב אדא בר אהבה אהדריה לקרעיה לאחוריה והדר קרע אמר להו השתא נח נפשיה דרב ושכחנא לברכתא דמזונא איטפל להו ההוא סבא דמא להו מתניתין אברייתא ופריק להו כגון דאמרי ניזיל ניכול לחמא בדוכתא פלן ואמר אביי שנים שאכלו מצוה ליחלק תניא נמי הכי שנים שאכלו מצוה ליחלק במה דברים אמורים @44(יג) בששניהן למודים בששניהן סופרים אבל אחד סופר ואחד בור סופר מברך ובור יוצא והיכא דאכיל פירי או משבעת המינין מברך בתרייהו ברכה אחת מעין שלש @44(יד) ואי משאר מיני @55נו מברך בורא נפשות רבות וחסרונם על כל מה שברא ברוך חי העולמים א"ל אביי לרב דימי ברכה אחת מעין שלש מאי היא @44(טו) א"ל דחמשת המינין על המחיה ועל הכלכלה דחמרא על הגפן ועל פרי הגפן דהנך פירי על העץ ועל פירי העץ מיחתם מאי חתים כי אתא רב דימי אמר רב חתים בראש חדש מקדש ישראל וראשי חדשים הכא מאי רב חסדא אמר על הארץ ועל פירותיה ורבי יוחנן אמר על הארץ ועל הפירות אמר רב עמרם לא פליגי הא לן והא להו מתקיף לה רב נחמן בר יצחק אינהו אכלי ואנן מברכים אלא איפוך רב חסדא אמר על הארץ ועל הפירות ורבי יוחנן אמר על הארץ ועל פירותיה: 
@11ברם @33צריך אילו בי תלתא דקבעי ואכלי פירות בהדדי מהו לאזמוני וברוכי בהדדי מי אמרינן כיון דקבעי מברכין ברכת הזימון או דילמא קביעותא דפירי לאו קביעותא הוא ת"ש דאמר רבה בר חנה זימנא חדא הוה קאימנא קמיה דרב אמי ורב אסי ואייתו לקמייהו כלכלה דפירי ואכלי כי לא משו ידייהו ולא יהבו לי ובירכו חד וחד לחודיה שמע מינה תלת שמע מינה דאין נוטלין ידים לפירות ושמע מינה אין זימון לפירות וש"מ שנים שאכלו מצוה ליחלק: 
@11אי נמי @33ברם צריך כי אכיל שיעור כמה חייב לברוכי בתריה ומיחייב לאזמוני כזית או בביצה מיפלג פליגו בה ר' מאיר ור' יהודה דתנן עד כמה מזמנין @44(טז) ר' מאיר אומר עד כזית ור' יהודה אומר בביצה ואמרינן מאי טעמא דר' מאיר סבר ואכלת זו אכילה ושבעת זו שתייה ואכילה בכזית למימרא דהיכא דאכל כזית בעי ברכה ורבי יהודה סבר ואכלת ושבעת אי זו אכילה שיש בה שביעה הוי אומר זו כביצה והילכתא כרבי יהודה דקיימא לן רבי מאיר ורבי יהודה @55נז הלכה כרבי יהודה או דילמא מיסתבר טעמא דרבי מאיר בהא דמדמי לה לכל אכילות שבתורה ת"ש דאמר רבי חייה בר אבא אני ראיתי את רבי יוחנן @44(יז) שאכל זית מליח ובריך עליו תחלה וסוף ואיתמר נמי מר רב חיננא בר יהודה משמיה דרבא @44(יח) הילכתא שתה כוס של יין אכל גרוגרת אחד מצטרף לעשרה ולהוציא רבים ידי חובתן אינו מוציא אלא עד שיאכל כזית דגן אלמא כרבי מאיר סבירא לן: 
@22נב 
@11שאילתא @33דאסר להון לדבית ישראל למפלח לשום מדעם בעלמא @44(א) ולאודויי אלא להקב"ה לחודיה שנאמר לא יהיה לך אלהים אחרים על פני וכתיב לא תשתחוה להם ולא תעבדם ת"ר אל תפנו אל האלילים אל תפנה לעבדם רבי יהודה אומר אל תפנה לראותם דבר אחר אלילים אחר מן עשרה שמות המגונין שנתגנת בהן ע"ג אלילים על שהן חלולים פסולים על שהן פסולים מסכה על שם ניתוכין מצבה על שהן עומדין עצבים על שהן נעשין פרקים פרקים תרפים על שהן מרקיבין גילולים על שהן מגועלין שיקוצים על שם שהן משוקצין @44(ב) חמנים על שהן מתים כבהמה אשרים על שהן מתאשרים מאחרים ת"ר אשר בשמים לרבות חמה ולבנה כוכבים ומזלות ממעל לרבות מלאכי השרת אשר בארץ לרבות הרים וגבעות ימים ונהרות אפיקים וגיאיות מתתת לרבות שלשול קטן ואשר במים לרבות דגים שקצים ורמשים ודאי בשר ודם חד לחבריה דלאו דירכא דאלהותא הוא שפיר דמי למיסגד שנאמר לא תשתחוה להם להם אי אתה משתחוה אבל אתה משתחוה לבשר ודם שכמותך יכול אפילו נעבד כהמן ת"ל לא תעבדם ואסור לאדכורי שמיה דע"ג שנאמר ושם אלהים אחרים לא תזכירו ותניא ושם אלהים אחרים לא תזכירו שלא יאמר אדם לחבירו שמור לי אצל ע"ג פלונית ואני אשמור לך אצל ע"ג פלונית ולא ישמע על פיך שלא ידור בשמן ולא קיים בשמן ולא יגרום לאחרים שידרו בשמן ושיקיימו בשמן מסייע ליה לשמואל דאמר אסור לעשות שותפות עם עו"ג שמא נתחייב לו שבועה ונשבע לו בשם עבודת גלולים שלו @44(ג) והתורה אמרה ושם אלהים אחרים לא תזכירו אלא ליקרי לה בשמא דגנותא דתניא ר' אליעזר אומר מניין לעוקר ע"ג שצריך לשרש אחריה שנאמ' ואבדתם את שמם אמר לו ר' עקיבא והלא כבר נאמר אבד תאבדון @44(ד) ומה תלמוד לומד ואבדתם את שמם אמר לו לבנות לה שם יכול לשבח לשבח סלקא דעתך יכול לא לשבח ולא לגנאי ת"ל שקץ תשקצנו הא באיזה צד היו קורין אותו בית גליא קורין אותו בית כריא פני וכו' עין כל עין קוץ: 
@11ברם @33צריך מהו לאילצוני בע"ג @44(ה) כיון דחמיר עונשא דליצנותא דאמר רב חסדא אמר רבי ירמיה בר אבא ארבע כיתות אין מקבלין פני שכינה כת ליצים וכת שקרנים וכת חניפים וכת מספרי לשון הרע בת ליצים דכתיב משך ידו את לוצצים כת שקרנים דכתיב ודובר שקרים לא יכון לנגד ה' כת חניפים דכתיב כי לא לפניו חנף יבוא כת מספרי לשון הרע דכתיב כי לא אל חפץ רשע אתה לא יגורך רע צדיק אתה ה' ולא יגור במגורך רע הילכך אסור או דילמא משום ביזיון גלולים שפיר דמי ת"ש דאמר רב נחמן כל ליצנותא אסירא בר מליצנותא דע"ג דשרייא דכתיב כרע בל קורס נבו וגו' קרסו כרעו יחדיו ולא יכלו מלט משא ונפשם בשבי הלכה ר' ינאי אומר מהכא לעגלות בית און יגורו שכן שמרון כי אבל עליו עמו וכמריו עליו יגילו על כבודו כי גלה ממנו אל תיקרי כבודו אלא כבידו אמר רב הונא בר מנוח משמיה דרב אחא בריה דרב איקא שרי ליה לבר ישראל למימר ליה לעו"ג שקלה לע"ג כו' ואמר רב אשי האי מאן דסני שומעניה שרי כו' @44(ו) בשי"ן וגימל: 
@11אי נמי @33ברם צריך עבודת גילולים הכתובה בתורה מהו להזכיר שמה מי אמרינן הואיל ואישתרי למיקרייה בתורה אישתרי או דילמא לא אמרינן הואיל ת"ש @44(ז) דכי אתא עולא בקל נבו אמר ליה רב נחמן היכא בת מר אמר ליה בקל נבו א"ל והא מדכר מר שמא דע"ג וכתיב ושם אלהים אחרים לא תזכירו א"ל הכי א"ר יוחנן כל ע"ג הכתוב בתורה מותר להזכירה והא היכא כתיב כרע בל קורס נבו ודלא כתיבא לא מיחייב מותיב רב משרשיא ראה אחת מרובה כשלש שהיא כמגד יון לשילוח שהן שתי טבילות ושני ספוגין הרי זה גד גמור אמר רבינא גד נמי מיכתב כתיבה שנא' העורכים לגד שולחן וגו': 
@11אי נמי @33ברם צריך @44(ח) גר תושב מהו שיבטל ע"ג מי אמרינן דפלח מבטל ודלא פלח לא מבטל או דילמא כל דבר מיניה מבטל והאי בר מיניה הוא ת"ש דאמר רב נחמן מיסתברא דפלח מבטל ודלא פלח לא מבטל מיתיבי ישראל שמצא אליל בשוק עד שלא בא לידו אומר לעו"ג ומבטל ליה ומשבאת לידו אינו אומר לעו"ג ומבטלה מפני שאמרו עו"ג מבטל ע"ג שלו ושל חבירו בין עוברה ובין שלא עוברה מאי עוברה ומאי שלא עובדה אילימא אידי ואידי עו"ג היינו שלו ושל חבירו אלא לאו עובדה עו"ג ושאינו עובדה גר תושב וש"מ גר תושב נמי מבטל לעולם אידי ואידי עו"ג ודקא אמרת היינו שלו ושל חבירו התם זה וזה לפעור וזה וזה למרקוליס הכא זה לפעור וזה (וזה) למרקוליס: @88דרשה שאלו את הזקנים ברומי: 
@22נג 
@11שאילתא @33דאסר להון לדבית ישראל לאישתבועי בשיקרא בשמא דקב"ה וכל מאן דמשתבע בשיקרא בשמא דקב"ה @44(א) לית ליה מחילה לעולם דכתיב לא תשא את שם ה' אלהיך לשוא וגו' ולא מיבעיא אישתבועי בשיקרא אלא אפילו אפוקי שם שמים לבטלה אסור @44(ב) מדאפקיה קרא לא תשא ולא כתיב ולא תשבע דאפילו אדכורי שם שמים לבטלה ומאן דשמע ליה לחבריה דאפיק שם שמים לבטלה מיבעי ליה למימר ליה ליהוי ההוא גברא בשמתא @44(ג) דאמר רב חנן אמר רב כל השומע הזכרת השם מפי חבירו צריך לנדותו לא נידהו הוא בעצמו יהא בנידוי ואין עניות מצויה אלא בבית שמזכירין בו שם שמים לבטלה ועניות קשה כמות דתניא רבן שמעון בן גמליאל אומר כל מקום שנתנו חכמים עיניהם או מיתה או עוני דהא רבי אבא הוה קא אזיל קמיה דרב נחמן שמע לההיא איתתא דאפקא שם שמים לבטלה שמתה ושרא לה לאלתר ש"מ תלת ש"מ השומע השם מפי חבירו צריך לנדותו וש"מ נידוהו שלא בפניו מתירין לו שלא בפניו @55נח וש"מ אין בין נידוי להפרה ולא כלום ומאן דמברך נמי ברכה שאינה צריכה הוה ליה כמוציא שם שמים לבטלה וקאים בלא תשא דרב וריש לקיש דאמרי תרוייהו כל המברך ברכה שאינה צריכה עובר משום לא תשא את שם ה' אלהיך לשוא: 
@11ברם @33צריך אילו היכא דמספקא ליה מילתא אי בריך אי לא בריך אי צלי אי לא צלי מהו למיהדר ולברוכי ולמיהדר ולצלויי אי לא הדר מברך דילמא לא בריך ולא נפיק ידי חובתיה ואי הדר מברך דילמא בריך ליה וקא מפיק שם שמים לבטלה הידא מינייהו עדיפא ת"ש דאמר רב יהודה אמר שמואל ספק קרא קריאת שמע ספק לא קרא קריאת שמע אינו חוזר וקורא קריאת שמע ספק אמר אמת ויציב ספק לא אמר אמת ויציב חוזר ואומר אמת ויציב אלמא ק"ש דרבנן אמת ויציב דאורייתא מותיב רב יוסף בשכבך ובקומך אמר ליה אביי ההוא בדברי תורה ורבי אלעזר אמר אפילו ספק קרא ק"ש ספק לא קרא ק"ש חוזר וקורא ק"ש @44(ד) משום כבוד מלכות שמים אבל ספק התפלל ספק לא התפלל אינו חוזר ומתפלל ורבי יוחנן אמר אפילו ספק התפלל ספק לא התפלל חוזר ומתפלל ולוואי שיתפלל כל היום כולו והילכתא כרבי יוחנן @44(ה) וכי אמר רבי יוחנן בצלותא דרחמי נינהו דאי צלי והדר מצלי שפיר דמי @44(ו) ושאר ברכות אי בריך לא שרי ליה למיהדר וברוכי לאחריו אבל @44(ז) ברכתא דמזונא דחיובא דאורייתא הוא אי @44(ח) לאחר מז' מינין @55נט דחיובא דאורייתא הוא הדר ומברך אבל שאר פירי דחיובא דרבנן הוא לא הדר מספיקא: 
@11ברם @33צריך @44(ט) אילו מאן דקא בעי למיגרס פירקא או מסכתא ולקיומי מילתא דמצוה וקא בעי לאפוקי שם שמים לקיומי ההיא מילתא דמצוה כי היכי דלא לירשל בה מי שרי או לא מי אמרינן כיון דמחייב בה מהר סיני וקא הוה ליה מוציא שם שמים לבטלה או דילמא כיון דלזרוזי נפשיה קא עביד שפיר דמי ת"ש דאמר רב גידל אמר רב מניין שנשבעין לקיומי מצוה שנאמר נשבעתי ואקיימה לשמור משפטי צדקך אלמא לקיומי מצוה שפיר דמי ולית בה משום מוציא שם שמים לבטלה: 
@22נד 
@11שאילתא @33דמחייבין דבית ישראל @44(א) לקדושי ביומא דשבתא דכתיב זכור את יום השבת לקדשו ונשי נמי חייבות דאמר רב אדא בר אהבה נשים חייבות בקידוש היום דבר תורה ואמאי מצות עשה שהזמן גרמה היא וכל מצות עשה שהזמן גרמה נשים פטורות אמר אביי מדרבנן אמר ליה רבא והא דבר תורה קאמר ועוד כל היכא דפטירן נשים מאורייתא ליחייבין מדרבנן אלא אמר רבא זכור ושמור בדבור אחד נאמרו כל שישנו בשמירה ישנו בזכירה @44(ב) ומיחייב ליקדושי מדאורייתא דתניא לילי שבת ולילי יום טוב יש בהן הזכרה בברכת המזון ויש בהן קדושה על הכוס שבת ויום טוב אין בהן קדושה על הכוס ויש בהן הזכרה בברכת המזון והיכא דלא קדיש ביני שמשי מקדיש כולה יומא דבעי מיניה רבינא מרב נחמן בר יצחק מי שלא קדש בערב שבת מהו שיקדש והולך כל היום כולו אמר ליה מדאמרי בני רבי חייא מי שלא הבדיל במוצאי שבת מבדיל והולך כל השבת כולה כך מי שלא קידש בערב שבת מקדש והולך דל היום דולו ואע"ג דקדיש בתפלה צריך לאקדושי אכסא דתנו רבנן זכור את יום השבת לקדשו זכרהו על היין בכניסתו אין לי אלא ביום בלילה מניין ת"ל את יום וביום מאי @44(ג) אמר רב יהודה אקדשיה מרישא והא אמר מר שבת ויום טוב אין בהן קדושה על הכוס אלא אמר רב יהודה בורא פרי הגפן אתויי כסא דחמרא וברוכי בורא פרי הגפן @44(ד) ומישתא משום כבוד שבת @44(ה) ומנלן דעל היין דאמר רבי שמואל בר נחמני אמר רבי יונתן מניין שאין אומר שירה אלא על היין שנאמר ותאמר להן הגפן החדלתי את תרושי המשמח אלהים ואנשים וגו' אם אנשים משמח דשתו ליה אלהים במה משמח הוי אומר בשירה מיכן אמרו שאין אומרים שירה אלא על היין ומאי היא היא שירה דנסכים ואמר מר זוטרא בר טוביה אמר רב אין אומרים קידוש היום אלא על היין הראוי לינסך על גבי המזבח למעוטי מאי אילימא למעוטי יין מגיתו והא תני ר' חייא יין מגיתו לא יביא ואם הביא כשר וכיון דאם הביא כשר אנן אפילו לכתחילה נמי דאמר רבא סוחט אדם אשכול של ענבים ואומר עליו קידוש היום למעוטי מפיה ומשוליה והא תני רב חייא מפיה ומשוליה לא יביא ואם הביא כשר אלא למעוטי סימן כבל"מץ יין כושי יין בודק יין איליוסתון יין של מרתף יין של צימוקים @55ס @44(ו) והא תני ר' חייא יין של צימוקים לא יביא ואם הביא כשר אלא למעוטי סימן קזג"שר יין קוסס יין מזוג יין מגולה יין של שמרים יין שריחו רע והא תניא לא יביא ואם הביא פסול למעוטי מאי אי למעוטי יין קוסס פלוגתא דרבי יוחנן ורבי יהושע בן לוי מזוג נמי עלויי עלייה דאמר רבי יוסי בר חנינא מורין חכמים לרבי אליעזר בכוס של ברכה שיתן לתוכו מים יין מגולה אסור משום סכנה של שמרים היכי דמי אי דרמא תלתא ואתא ארבעה חמרא מעלייא הוא ואי דרמא תלתא ואתא תלתא ופלגא פלוגתא דרבנן ואחרים אלא למעוטי שריחו רע @44(ז) ואי בעית אימא למעוטי מגולה ושל שמרים ואע"ג דעבדיה במסננת וכדרבי נחמיה דאמר הכי הקריבהו נא לפחתך הירצך או הישא פניך בעא מיניה רב כהנא חמוה דרב משרשיא מרב חמרא חיוריין מהו אמר ליה אל תרא יין כי יתאדם ואסור לאינש למיטעם מידעם מקמי דמקדש @44(ח) והיכא דאישתלי וטעים מקדש דאמר רבא הילכתא טעם מבדיל טעם מקדש ואע"ג דקדשיה בצלותא וקדשיה בכסא נמי צריך לאדכורי בברכת המזון בין בשבתא בין ביומא טבא דתניא לילי שבת ולילי יום טוב יש בהן קדושה על הכוס ויש בהן הזכרה בברכת המזון ואי טעה ולא אידכר בשבתא או ביום טוב הדר לרישא דאמר רב מנשיא בר תחליפא משמיה דרב לא שנו אלא שלא פתח הטוב והמטיב אבל פתח הטוב והמטיב אינו חוזר לראש אלמא הדר בין בתפלה בין בברכת המזון מאי טעמא הדר תפלה משום דחובה היא ברכת המזון נמי לא סגי דלא אכיל אבל בראש חודש דאי בעי אכיל ואי בעי לא אכיל בתפלה אי טעי הדר בברכת המזון לא הדר דאמר רב אידי בר אבין אמר רב עמרם אמר רב נחמן אמר שמואל טעה ולא הזכיר של ראש חודש בתפלה חוזר בברכת המזון אינו חוזר @44(ט) וקרובי תכא מקמי דמקדש לא מקריבינן ביומא דשבתא מאי טעמא כי היכי דתיתי סעודתא ליקרא דשבתא והיכא דקריבו לא מסלקינן אלא פורש עליו מפה ומקדיש דתניא ושוין שאין מביאין לפניו שלהן אלא אם כן קידש ואם הביאו פורש עליו מפה ומקדש והיכא דאתחיל בסעודתא מדאנהר מעלי שבתא וקדש עליה יומא פורש עליו מפה ומקדש @44(י) דתנו רבנן מפסיקין ואמר רב יהודה אמר שמואל אין הלכה לא כדברי זה ולא כדברי זה אלא פורש עליו מפה ומקדש @44(יא) ומתבעי להון ליטול ידיהון דאמר רב יהודה בר אשי אמר רב כל הנוטל ידיו באחרונה תחילה הוא מזומן לברכה ומדקאמר תחילה שמע מינה @55סא כולהון מיתבעי להון ליטול ידיהון מיהא שמעינן אי ניחא להו לברך תחילה ואחר כך ליטול ידיהון הרשות בידם ואימתי בזמן שלא אכלו דבר מזוהם @44(יב) אבל אכלו דבר מזוהם קיימא לן דידים מזוהמות פסולות לברכה ואלו הן דברים מזוהמים שפסול אדם לברך עד שיטול ידיו @44(יג) אמרו חכמים כל שהוא קרב למזבח לקרבן אינו פסול וכל בהמה ועוף שאין קריבין למזבח וחיה ודגים כולם פסולות עד שיטול ידיו וכשהן פסולין לברך אין פסולין @44(יד) אלא כשמברכין על כוס של ברכה @44(טו) אבל אם מברכים על הכוס אין פסולין ואף כשמברכין על היין נמי אין פסול אלא אותו שהוא מזומן לברכה שצריך ליטול בידו את הכוס @44(טז) והא דאמר רב חייה בר אשי שלש תכיפות הן תכף לנטילת ידים ברכה שנאמר שאו ידיכם קודש וברכו את ה' תיכף לסמיכה שחיטה שנאמ' וסמך ושחט תיכף לגאולה תפלה שנאמר ה' צורי וגואלי וסמיך ליה יענך ה' ביום צרה ומתבעי ליה לאדוחי כסא דברכתא דאמר מר עשרה דברים נאמרו בכוס של ברכה טעון הדחה ושטיפה חי ומלא עיטור ועיטוף ונותן עיניו בו ואוחזו בימין @44(יז) ומגביהו מן השלחן טפח ויש אומרים אף משגרו לאשתו במתנה אמר רבי יוחנן אנו אין לנו אלא ארבעה הדחה ושטיפה חי ומלא ומאן דלא בן חיובא הוא כגון חרש שוטה וקטן כי מקדש לא מפיק אחרים ידי חובתן כדתנן זה הכלל כל שאינו מחוייב בדבר אינו מוציא את הרבים מידי חובתן: 
@11ברם @33צריך @44(יח) אילו מאן דקדיש ונפיק ידי חובתיה מהו לאפוקי לאחרים ידי חובתיהון מי אמרינן כיון דהא איפטר ליה הוה ליה כקטן ואסיר ולא מפיק @44(יט) או דילמא דחיובא הוא מי איכא דבעי קדושי ומיזל לעלם וכל חד וחד מישראל מיחייב בערבותא דחבריה וכמאן דלא איפטר דמי ומפיק אחרים ואם תמצא לומר קידושא כיון דחובה הוא מקדש ומפיק ברכתא דהמוציא וברכתא דבורא פרי הגפן מאי כיון דלא סגיא דא דלא בריך והדר אכיל ואי בעי לא אכיל לאו חובה הוא אם תמצא לומר דשאר יומין לאו חובה הוא ברכת הלחם של מצה וברכת היין של קידוש היום מה הוא כיון דלא סגיא דלא אכיל בחובה דמי ומפיק או דילמא כיון דלא ציונו הוא דקא מברך אלא הודאה אהנאתו לא מפיק ת"ש דתניא אהבה בריה דרבי זוטראי אומר כל הברכות כולן אע"פ שיצא מוציא חוץ מברכת הלחם וברכת היין שאם יצא אינו מוציא ואם לא יצא מוציא בעי רבא ברכת הלחם של מצה וברכת היין של קידוש היום מהו מי אמרינן כיון דנפיק ליה לא מפיק או דילמא חובה הוא ולא סגיא דלא מפיק ת"ש דאמר רב אשי כי הוינן בי רב פפי הוה מקדש כי הוה אתי אריסיה מדברא הוה מקדש ליה: @88דרשה שואל אדם מחבירו כדי יין וכדי שמן 
@11שאילתא @44@33(כ) דמחייבינן דבית ישראל לקדושי ליומא טבא וליומא דשבתא דכתיב זכור את יום השבת לקדשו וביום טוב כתיב מקרא קודש יהיה לכם @44(כא) ותניא מקרא קודש זה קידוש היום ומחייבינן לקדושיה בצלותא ועל כסא דחמרא וכי חתים יום טוב משום דישראל קא קבעין ליה חתים מקדש ישראל והזמנים אבל שבת דקבעא וקיימא חתים מקדש השבת יום טוב שחל להיות בשבת אומר מקדש השבת וישראל והזמנים דתניא יום טוב שחל להיות בשבת מתפלל שמונה של שבת בפני עצמה ושל יום טוב בפני עצמה ובה"א שבע מתחיל בשל שבת ואומר קדושת היום באמצע @44(כב) רבי אומר אף חותם בה מקדש ישראל והשבת והזמנים תני תנא קמיה דרבינא הכי אמר ליה אטו שבת ישראל מקדשי שבת הוא דקא מיקדש נפשיה אלא אמר רבינא מקדש השבת וישראל והזמנים אמר רב יוסף הילכתא כרבי וכי דתריץ רבינא ואסיר למיטעם מידי עד דמקדש והיכא דלא קדיש ואישתלי וטעים מקדש דאמר רבא הילכתא טעם מקדש ואף על גב דקדיש אכסא ובצלותא צריך לאדכורי בברכת המזון בין בשבת בין ביום טוב כדתניא לילי שבת ולילי יום טוב יש בהן קדושה על הכוס ויש בהן הזכרה בברכת המזון שבת ויום טוב אין בהן קדושה על הכוס ויש בהן הזכרה בברכת המזון: 
@11ברם @33צריך טעה ולא הזכיר של שבת ויום טוב חוזר לראש אי לא מי אמרינן כיון דבירך ברכת המזון יצא ידי חובתו ואי הדר מברך הויא ברכה שאינה צריכה @44(כג) או דילמא כיון דתיקנוה רבנן ואסמכוה אקרא דכתיב ואכלת ושבעת וברכת את ה' אלהיך על הארץ הטובה כמאן דלא בריך דמי ת"ש דיתיב רבי זירא אחוריה דרב גידל קמיה דרב הונא ויתיב קא אמר טעה ולא הזכיר של שבת אומר ברוך אשר נתן שבתות למנוחה לעמו ישראל @44(כד) לאות ולברית כאשר דיבר ברוך מקדש השבת וביום טוב אומר ברוך אשר נתן מועדי' לשמחה לעמו ישראל לאות כאשר דבר ברוך מקדש ישראל והזמנים והני מילי שלא פתח בהטוב ומטיב אבל פתח בהטוב והמטיב חוזר לראש אלמא הדר בין בתפלה בין בברכת המזון והני מילי שבת ויום טוב דלא סגיא דלאכיל אבל ראש חודש דאי בעי אכיל ואי בעי לא אכיל בתפלה הדר בברכת המזון לא הדר: 
@11אי נמי @33ברם צריך מימר אמרינן דאין אומרים קידוש היום אלא על היין הראוי לגבי מזבח לאפוקי של ריח רע דפני ריחיה ולאפוקי נמי מגולה ואע"ג דעביר במסננת ואפילו הכי אסיר משום הקריבהו נא לפחתך הירצך או הישא פניך יין מגיתו מאי כיון דלא חזי על גבי המזבח לכתחילה דתנן על יין בן ארבעים יום שנתנסך על גבי המזבח לקידושא נמי לא מקדשינן מיניה או דילמא כיון דעל גבי המזבח דאיעבד שפיר דמי דתני רבי חייא יין מגיתו לא יביא ואם הביא כשר הכא נמי לכתחלה מקדש עליה ת"ש דאמר רבא סוחט אדם אשכול של ענבים לתוך הכוס ואומר עליו קידוש היום: 
@22נה 
@11שאילתא @44@33(א) דאסר להון לדבית ישראל לאסהודי סהדותא דשיקרא חד לחבריה שנאמר לא תענה ברעך עד שקר וכל מאן דמסהיד סהדותא דשקרא בחבריה לא חזייה נבילתיה למיחת בקבורה אלא מיפל קמי כלבי דאמר רב ששת משום רבי אלעזר בן עזריה כל המספר לשון הרע וכל המקבלו וכל המעיד עדות שקר בחבירו ראוי להשליכו לכלבים שנאמ' לכלב תשליכון אותו וסמיך ליה לא תשא שמע שוא וקרי ביה לא תשיא וכד אתו לאסהודי מאיימין עלייהו ומפרשי' להו מהדדי ושמעינן סהדותא דהאי לחודיה והאי לחודיה כדתנן כיצד בודקין את העדים מכניסין אותן ומאיימין עליהון ומאי מילתא אמרי' לאייומי עליהון אמר רב יהודה נשיאים ורוח וגשם אין איש מתהלל במתת שקר @44(ב) *אמר רבא אמרי אינשי שבע שני הוה כפנא אבב אומנא לא חליף אלא אמר רבא מפיץ וחרב וחץ שנון איש עונה ברעהו עד שקר אמר רב אשי אמרי אינשי שבע שנין הוה מותנא ואיניש בלא שניה לא שכיב אלא אמר רב אשי אמר לי רב נתן בר מר זוטרא סהדי שקרי אאגורייהו זילו דכתיב והושיבו שני אנשים בני בליעל נגדו ויעידוהו לאמד ומשיירין את הגדול שבהם ואומרים לו אמור היאך אתה יודע שזה חייב לזה אם אמר הוא אמר לי שאני חייב לו מאתים זוז או איש פלוני אמר לי שחייב לו לא אמד כלום @44(ג) עד שיאמר בפנינו הודה שחייב לו מאתים זוז שאדם עשוי שלא להשביע את עצמו @55סב @44(ד) אם אמר איש פלוני אמר לי הוה ליה עד מפי עד דבר אחר על פי שנים עדים שלא תהא סנהדרין שומעת מפי התורגמן ואע"ג דקאי קמיה בית דין ושמע תורגמן מפומיה @55סג ואמרי לא אמר כלום @44(ה) עד שיאמר בפנינו הודה מאי היא אי לאפוקי היכא דאודי בלא אפיה דמלוה הא מרישא שמעת מינה אם אמר הוא אמר לי שאני חייב לו מאתים זוז לא אמר כלום מסייע ליה לרב דאמר רב יהודה אמר רב צריך שיאמר אתם עדיי או כי אודי ליה ואמר להו הוו עלי סהדי מילתיה מילתא ואי לא מצי אמר ליה משטה אני בך מילתא בעלמא הוא דאמר: 
@11ברם @33צריך @44(ו) אילו היכא דאודי ליה ואמר להו מלוה הוו עלי סהדי ולווה לא אמר ולא כלום כי אמר ליה משטה אי לא מי אמרינן כיון דלוה לא אמר להו הוו עלי סהדי אמירה דמלוה ולא כלום הוא או דילמא כיון דאמר ליה מלוה ואישתיק לוה כמאן דקאמר להו לוה דמי ת"ש דההוא דאטמין סהדי בכילתא אמר ליה (לוה) מנה לי בידך אמר ליה אין אמר ליה עירי ושכבי להוו עלך סהדי אמר ליה לא אמר רב כהנא הא קאמר ליה לא ההוא דאטמין סהדי בקברי אמר ליה (לוה) מנה לי בידך אמר לי אין אמר ליה חיי ושכבי להוו עלך סהדי אמר ליה לא אמר רבי שמעון בן לקיש הא קאמר ליה לא אמר רבינא ואיתימא רב פפא ש"מ דאמר רב יהודה אמר רב צריך שיאמר אתם עדיי לא שנא אמר להו לוה ולא שנא כי אמר להו מלוה ואישתיק לוה מדקאמר הא קאמר ליה לא הא אישתיק הכי נמי דלא מצי אמר ליה משטה אני בך: 
@11אי נמי @33ברם צריך @44(ז) היכא דאמר ליה לחבריה אוזיפתך מאתן זוזי ואתו תרי סהדי חד אמר מאתן וחד אמר מאה הוא דאוזפי וקא מכחשין סהדי הדדי מי מחייב לשלומי ליה מאה אי לא מי אמרינן כיון דקא מסהיד האי לא קא מסהיד האי הא נחלקה עדותן אמאתן חד סהדא ואמאה חד סהדא ולא כלום או דילמא יש בכלל מאתים מנה ואמנה מיהת הא איכא תרי סהדי מיפלג פליגי בה רבי שמעון בן אלעזר ורבנן דתניא אמר רבי שמעון בן אלעזר לא נחלקו בית שמאי ובית הילל על שתי כתי עדים שאחת אומרת מאתים ואחת אומרת מנה שיש בכלל מאתים מנה ועל מה נחלקו על כת אחת שבית שמאי אומרים נחלקה עדותן ובית הילל אומרים יש בכלל מאתים מנה תנא קמא סבר בכת אחת לא פליגי דכיון דלא שוה עידותן לא מצטרפינן להו כי פליגי בשתי כיתי עדים דבית שמאי סברי כיון דלא מכחשין הדדי ליתא לעדות לא דהני ולא דהני ובית הילל אומרים כיון דלא איצטרופי קא מצטרפין יש בכלל מאתים מנה הילכתא כרבי שמעון בן אלעזר או בתנא קמא ת"ש @44(ח) דאמר רב יהודה עדות המכחשת זו את זו בבדיקות כשירה בדיני ממונות (פסול) אפילו אחר אומר מנה שחור ואחד אומר מנה לבן מצטרפין כרבי שמעון בן אלעזר: 
@11אי נמי @33ברם צריך אילו תרי סהדי דהוו בסהדותא ואינשי חד מינייהו לסהדותא וחד מינייהו דכיר ליה מהו לאדכורי חבריה ומיזל ומסהיד מי אמרינן כיון דמידכר ליה וחבריה לא מידכר לא תיבעי לך דהא לא מידכר כי תיבעי לך היכא דמידכר מאי ת"ש דתניא כותב אדם עדותיו על השטר ומניחה ומעיד עליה אפילו לאחר כמה שנים ואמר רב הונא והוא שזוכרה מעצמו @44(ט) ורבי יוחנן אמר אע"פ שאין זוכרה כיון דדכיר דכתבה כמאן דדכיר ליה דמי אמר רבא הני תרי סהדי דהיו ידעי בסהדותא ואינשי חד מינייהו לסהדותיה מדכר ליה חבריה ואזיל מסהיד @44(י) ולא אמרינן דילמא קא משני חבריה והוא נינהו דקא מדמיא ליה מילתא דהכי הוות משום דקא מבלע ליה אבל בעל דבר כי מדכר להו לסהדי ומדכרין לא מסהדין רב חביבא אמר אפילו בעל דבר מידכר מר בר רב אשי אמר בעל דבר לא והלכה בעל דבר לא ואי צורבא מרבנן הוא כי מדכר ליה בעל דבר שפיר דמי רב אשי הוה ידע ליה לסהדותא דרב כהנא אמר ליה מדכיר מר הא סהדותא אמר ליה לא אמר ליה ולאו הכי והכי הוה מעשה אמר ליה לא לסוף אידכר רב אשי ואזל (הוה קא) ומסהיד ליה חזייה לרב כהנא דהוה קא מהסס אמר ליה מי סברת עלך דידך קא סמיכנא אנא הוא דדמיי אנפשיי ואידכר שפיר @44(יא) אי צורבא מרבנן הוא סהדא קא אמרינן: 
@11אי נמי @33ברם צריך היכא דלא חזו לסהדותייהו בהדי הדדי @44(יב) ואודי ליה קמיה חד באנפיה נפשיה @44(יג) אי נמי אוזפיה קמיה חד דאודו ליה קמיה חד מי מצטרפין לעדות אי לא אי נמי בבית דין לא איתרמי לאסהודי סהדותייהו בהדי הדדי מי מצטרפין אי לא מיפלג פליגי בה רבי יהושע בן קרחה ורבנן דתניא לעולם אין עדותן מצטרפת עד שיראו שניהם כאחת ורבי יהושע בן קרחה אומר אפילו בזה אחר זה אבל אין עדותן מתקיימת בבית דין עד שיעירו שניהם באחת רבי נתן אומר שומעין דבריו של זה היום ולכשיבא חברו שומעין דבריו למחר הילכתא מאי מי מצטרפין אי לא ת"ש דאמרי נהרדעאי בין הוראה אחר הוראה בין הלואה אחר הלואה מצטרפין כמאן כר' יהושע בן קרחה וכל שכן ב"ד דמצטרפים כר' נתן כיון דבעיקר עדות מצטרפין כר' יהושע בן קרחה כל שכן בסופה דמצטרפת עדותן כרבי נתן: 
@11אי נמי @33ברם צריך חד חתים עילוי שטרא @44(יד) וחד קא מסהיד בפומיה מצטרפין בפומיה אי לא מי אמר כי אמר רבי נתן מצטרפין היכא דשוה עדוחן להדדי אבל חד בכתב וחד על פה לא או דילמא לא שנא אי נמי שנים שהעידו אחד בבית דין זה ואחר בבית דין זה מהו לצורפן כי אמר רבי נתן מצטרפי בחד בי דינא אבל בתרי בי דינא לאו או דילמא לא שנא ת"ש דתנן גט פשוט עדיו שנים מקושר עדיו שלשה פשוט שכתוב בעד אחד ומקושר שחתמו בו שנים שניהם פזולין בשלמא מקושר שכתוב בו שני עדים איצטריך סלקא דעתך אמינא הואיל ובעלמא כשר הכא נמי כשר קמשמע לן דפסול אלא פשוט שכתוב בו עד אחד פשיטא אמר אביי לא נצרכא אלא לעד אחד בכתב ועד אחד על פה אמר לי' אמימר מכשר בעד אחד בכתב ועד אחד בעל פה אמר ליה רב אשי לאמימר הא דאביי מאי היא א"ל לא שמיעא לי כלומר לא סבירא לי והא מתניתין היא א"ל הא קמשמע לן @55סד דשנים במקושר כעד אחד בפשוט דמי @44(טו) מה עד אחד דפשוט פסול אף שנים במקושר פסולין לגמרי דאף על גב דתפש מפקינן מיניה דאי לא תימא הכי הא דשלחו ליה חבריה לרבי ירמיה עד אחד בכתב ועד אחר על פה מהו שיצטרפו אמר להו אני איני כדי שאתם שלחתם לי אלא כך דעת תלמידכם נוטה שיצטרפו [א"ל אנן] הכי מתנינן ליה ושנים שהעידו אחר בבית דין זה ואחד בבית דין זה מהו שיצטרפו אמר להו מצטרפין והילכתא בתרוייהו מצטרפין: @88דרשה כל זמן שמביא ראייה סותר את הדין 
@22נו 
@11שאילתא @33דמחייבין דבית ישראל ליקורי אבא ואמא דכתיב כבד את אביך ואת אמך ועדיף יקרא דאבא ואמא דאקשייה קודשא בריך הוא ליקרה דיליה דתניא נאמר כבד את אביך ואת אמך ונאמר להלן כבד את ה' מהונך השוה הכתוב כיבוד אב ואם ככיבוד המקום ועוד נאמר כאן איש אמו ואביו תיראו ונאמר להלן את ה' אלהיך תירא השוה הכתוב מורא אב ואם כמורא המקום נאמר מקלל אביו ואמו מות יומת ונאמר ונוקב שם ה' מות יומת הקיש קללת אב ואם לקללת המקום אבל בהכאה אי איפשר לומר כלפי למעלה וכן בדין ששלשתן שותפין בו דתנו רבנן שלשה שותפין יש בו באדם הקדוש ברוך הוא ואביו ואמו לובן שהאיש מזריע נוצרים ממנו גידים ועצמות ומוח וצפורנים ולבן שבעינים @55סה @44(א) אדום שהאשה מזרעת נוצרים הימנו עור ובשר ודם ושיער ושחור שבעינים @44(ב) והקדוש ברוך הוא נותן רוח ונשמה בינה דיעה והשכל ומראה עינים ושמיעת אוזן וקלסתר פנים ובשעת פטירתו של אדם נאמן בעל העולם נוטל חלקו ומניח חלק אביו ואמו לפניהם @44(ג) תולעת ורימה ועמלו מונח במקומו שנאמר והרוח תשוב אל האלהים אשר נתנה אמר רבי יהודה הנשיא משל למה הדבר דומה למלך בשר ודם שנטע כרם ונתנו לאדם להיות עמל בו הגיע זמן בצירו אמר להן המלך לעבדיו לכו בצרו את הכרם והביאו את חלקי וחלקו של אריס הניחו במקומו הלכו ועשו כן לימים בא אריס וראה את הכרם התחיל צועק ובוכה אמר לו המלך שמא נטלתי מחלקך כלום אמר לו לאו ומפני מה אתה צועק ובוכה אמר לו אדוני המלך כל זמן שאתה שותף עמי חלק שלי משומר עכשיו כשנטלת את חלקך נתנו את חלקי לביזה כך הקדוש ברוך הוא כל זמן שהוא שותף עם אדם חלקו של אדם משומר הקדוש ברוך הוא נוטל חלקו ושם חלק אביו ואמו לפניהם תולעה ורימה שנאמר מה אנוש כי תזכרנו ובן אדם כי תפקדנו וכתוב אחר אומר אף כי אנוש רימה ובן אדם תולעה אמר רב פפא היינו דאמרי אינשי נפיץ מלחא ושדי לכלבי @44(ד) בשעה שמכבד אדם את אביו ואת אמו מעלה עליו הכתוב כאילו דר ביניהון וכיבדוהו וכשמצער אדם את אביו ואת אמו אומר הקדוש ברוך הוא יפה עשיתי שלא דרתי ביניהם שאילו דרתי ביניהם ציערוני עמהם תניא רבי אומר גלוי וידוע לפני מי שאמר והיה העולם שהכן מכבד את האם יותר מן האב מפני שמשדלתו בדברים לפיכך הקדים הקדוש ברוך הוא כיבוד אב לאם וגלוי וידוע לפני מי שאמר והיה העולם שהבן מתיירא מן האב יותר מן האם מפני שמלמדו תורה לפיכך הקדים הכתוב מורא אם למורא אב תנו רבנן אי זהו מורא ואי זהו כיבוד מורא לא עומד במקומו ולא יושב במקומו ולא סותר דבריו @44(ה) ולא מכריעו לכף חובה כיבוד מאכיל ומשקה מלביש ומכסה מכניס ומוציא: 
@11ברם @33צריך משל אב או משל בן היכא דרויח בן ולאב לית ליה לא תיבעי לך @44(ו) כיון דאמוד למיתן ליה צדקה בעלמא חיובי מחייב כי תיבעי לך היכא דלא רווח בן אי נמי אית ליה לאב ולא צריך מי אמרינן כיון דאמר מר נאמר כאן כבד ונאמר להלן כבד את ה' מהונך מה להלן חסרון כיס אף כאן חסרון כיס או דילמא לעולם משל אב וכי תימא מאי חסרון כיס איכא איכא ביטול מלאכה ת"ש דאיתמר רב יהודה אמר משל בן רבי נתן בר הושעיא אומר משל אב @44(ז) אורו ליה רבנן לרב ירמיה ואמרי לה לבריה דרבי ירמיה כדברי האומרים משל אב: @88דרשה כל מצות הבן על האב 
@22נז 
@11שאילתא @33דאסיר להון לדבית ישראל למעבד בדמות שמשין דקודשא בריך הוא דכתיב לא תעשון אתי לא תעשון בדמות מה שאתי לא תעשון @44(א) ואפילו לאחרים דלאו איהו קא משתמש בהו דאעשייה קא קפיד קרא @44(ב) והרי עשאום אחרים שרי לאישתמושי בהון ישראל @44(ג) ולא חייש לחשדא @44(ד) כדתניא לקח חצר מפוייכת מצויירת הרי זו בחזקתה ת"ר לא תעשון אתי לא תעשון שימושיי כגון דמות היכל דמות שולחן דמות מנורה תניא רבי אומר לא יעשה אדם בית כתבנית היכל ואכסדרה כנגד אולם חצר כנגד עזרה שלחן כנגד שלחן מנורה כנגד מנורה אבל עושה מנורה של חמשה ושל ששה ושל שמונה ושל שבעה לא יעשה אפילו משאר מיני מתכות רבי יוסי ברבי יהודה אומר אף של עץ לא יעשה כדרך שעשו מלכי בית חשמונאי אמרו לו משם ראיה בתחילה שפודים של ברזל היו וחפאום בבעץ העשירו עשאום של כסף חזרו והעשירו עשאום של זהב במאי קא מיפלגי רבי יוסי ברבי יהודה ורבי בכלי שרת עשאן של (כסף) רבי פוסל ורבי יוסי ברבי יהודה מכשיר רבי דריש כללי ופרטי רבי יוסי ברבי יהודה דריש ריבויי ומיעוטי רבי דריש כללי ופרטי ועשית מנורת כלל זהב טהור פרט מקשה תעשה המנורה חזר וכלל כלל ופרט וכלל אי אתה דן אלא כעין הפרט מה הפרט מפורש של מתכת אף כל של מתכת מאי מיעט מיעט של עץ ושל עצם ושל זכוכית ורבי יוסי ברבי יהודה דריש ריבויי ומיעוטי ועשית מנורת ריבה זהב טהור מיעט מקשה תעשה המנורה חזר וריבה ריבה ומיעט וריבה ריבה הכל מאי ריבה ריבה של עץ ושל עצם ושל זכוכית מאי מיעט מיעט של חרש: 
@11ברם @33צריך @44(ה) הלכה כרבי יוסי ברבי יהודה דאמר כלי שרת של עץ ושל עצם ושל זכוכית שפיר דמי ואסיר למעבד בדמות שמשין אלמא ריבויי ומיעוטי דרשינן או דילמא כרבי דאמר כללי ופרטי דרשינן של עץ ושל עצם ושל זכוכית לא עבדינן כלי שרת שפיר דמי למעבד מינהון בדמות שמשין אי נמי הני מילי שמשין דאפשר לעשות כמותן כגון בית וכלי שרת שמשין שאי אפשר לעשותן כגון דמות חמה דמות לבנה דמות מלאכי שרת מהו למיעבד מי אמרינן כיון דאי אפשר לעשות כמותן שרי ולא כלום קא עביד או דילמא כיון דכתיב אתי מה שאתי עיקר במלאכי השרת משמע ואף על גב דאי איפשר לעשות כמותן אסיר ת"ש דתנו רבנן לא תעשון אתי לא תעשון כדמות שמשיי שמשמשין לפני כגון אופנים ושרפים וחיות הקודש ומלאכי השרת ותניא אידך כגון חמה ולבנה כוכבים ומזלות דמות אדם מניין אמר @44(ו) רב הונא בריה דרב אשי מפרקיה דרב (אם) שמיע לי לא תעשון אתי קרי ביה לא תעשון אותי היינו פרצוף אדם ותניא כל הפרצופות מותרין חוץ מפרצוף אדם: 
@00פרשת משפטים 
@22נח 
@11שאילתא @44@33(א) דאסיר להון לדבית ישראל למיזל לדינא לקמי עו"ג אלא לבי דינא דישראל דכתיב ואלה המשפטים אשר תשים לפניהם לפניהם ולא לפני עו"ג דבר אחר לפניהם ולא לפני הדיוטות ובתלתא מרבנן מיתבעי ליה למיתב בדינא דתנן דיני ממונות בשלשה גזילות וחבלות בשלשה שלשה מנלן דתניא ונקרב בעל הבית אל האלהים הרי כאן אחד עד האלהים יבוא דבר שניהם הרי כאן שנים אשר ירשיעון אלהים הרי כאן שלשה דברי רבי יאשיהו ורבי נתן אומר ראשון תחילה נאמר ואין דורשין תחילות עד האלהים יבוא דבר שניהם הרי כאן אחד אשר ירשיעון אלהים הרי כאן שנים אין בית דין שקול מוסיפין עליהן עוד אחר הרי כאן שלשה קא תני דיני ממונות בשלשה גזלות וחבלות בשלשה אטו גזילות וחבלות לא דיני ממונות נינהו אמר רבא הכי קאמר שמואל דיני ממונות בשלשה הדיוטות ומאי נינהו הודאות והלוואות גזילות וחבלות בשלשה מומחין ומאן נינהו שלשה סמוכין מאי שנא הודאות והלוואות דסגי בשלשה הדיוטות @44(ב) כדי שלא תנעול דלת בפני לווין אמור רבנן שלשה הדיוטות שליחותייהו דמומחין קא עבדין רב אחא בר איקא אמר מדאוריתא הודאות והלוואות בחד נמי סגי ואף על גב דלאו מומחה הוא דכתיב בצדק תשפוט עמיתך חד כל דהוא והא דתקינו רבנן שלשה משום יושבי קרנות מאי איכא בין רבא דאמר שלשה מדאורייתא לרב אחא בר איקא דאמר שלשה דרבנן @44(ג) איכא בינייהו דשמואל *ודרבי אבהו דאמר שמואל שנים שדנו דיניהם דין אלא שנקראו בית דין חצוף ורבי אבהו אמר לדברי הכל שנים שדנו אין דיניהן דין רבא כרבי אבהו דאמר @44(ד) אין דיניהן דין ואי טעו הדרי דינא ולא משלמי ורב אחא בריה דרב איקא אמר כשמואל דאין דיניהם דין ואי טעו לא הדדי דינא ומשלמי @44(ה) דאמור רבנן כל שאינו מומחה וטעה מה שעשה עשוי ומשלם מביתו הני מילי בשיקול הדעת אבל טעה בדבר משנה הדר דינא דאמר רב ששת אמר רב אסי טעה בדבר משנה חוזר טעה בשיקול הדעת אינו חוזר היכי דמי שיקול הדעת אמר רב פפא כגון @44(ו) דפליגי תרי אמוראי ותרי תנאי דפליגא אליבא דהדדי ולא איתמר הלכה לא כמר ולא כמר וסוגייא דעלמא בחד מינייהו ואזל איהו ועבד כאידך היינו שיקול הדעת רבי שמעון בן אלעזר אומר שנים שבאו לדין לפניך עד שלא תשמע דבריהם או משתשמע דבריהן ואי אתה יודע להיכן הדין נוטה אתה רשאי לומר להן צאו ובצעו משתשמע את דבריהן ואתה יודע להיכן הדין נוטה אי אתה רשאי לומר להן צאו ובצעו שנאמר ולפני התגלע הריב נטוש קודם שנתגלה לך הריב אתה רשאי לנטשו @55סו @44(ז) רבי יהודה בן לקיש אמר שנים שבאו לפניך לדין אחר דך ואחד חזק עד שלא תשמע דבריהם או משתשמע דבריהם ואי אתה יודע להיכן נוטה אתה רשאי לומר להם אין אני נזקק לכם @44(ח) שמא נתחייב רך לחזק ונמצא חזק רודפו אבל משתשמע דבריהם ואתה יודע להיכן הדין נוטה אי אתה רשאי לומר להם אין אני נזקק לכם שנאמר לא תגורו מפני איש כי המשפט לאלהים הוא והדבר אשר יקשה מכם תקריבון אלי ושמעתיו רבי יהושע בן קרחה אומר מניין לתלמיד שיושב לפני רבו וראה זכות לעני וחובה לעשיר מניין שלא ישתוק שנאמר לא תגורו מפני איש @44(ט) אל תכניס דבריך מפני איש @44(י) ויהיו עדים יודעים לפני מי הן מעידין ומי עתיד ליפרע מהן שנאמר אלהים נצב בעדת אל בקרב אלהים ישפוט וכתיב ועמדו שני האנשים אשר להם הריב לפני ה' לפני הכהנים והשופטים אשר יהיו בימים ההם ויהיו הדיינין יודעים לפני מי הן דנין ומי עתיד ליפרע מהם שנאמר אלהים נצב בעדת אל בקרב אלהים ישפוט וכן ביהושפט אמר ויאמר אל השופטים ראו מה אתם עושים כי לא לאדם תשפטו כי לאלהים אמר רבי שמעון בר נחמני אמר רבי יונתן כל דיין שדן דין אמת לאמתו גורם לשכינה שתשרה לישראל שנאמר אלהים נצב בעדת אל בקרב אלהים ישפט וכל דיין שאין דן דין אמת לאמתו גורם לשכינה שתסתלק מישראל שנאמר משוד עניים מאנקת אביונים עתה אקום יאמר ה' וכל דיין שנוטל ממון מה ונותן לזה שלא כדין הקדוש ברוך הוא גובה ממנו נפשות שנא' אל תגזול דל כי דל הוא ואל תדכא עני בשער וכתי' כי ה' יריב ריבם וקבע את קובעיהם נפש לפיכך צריך אדם לראות עצמו כאילו חרב מונחת לו @44(יא) בין כתיפיו וגהינם פתוחה לו מתחתיו שנאמר הנה מטתו שלשלמה ששים גבורים סביב לה מגבורי ישראל כולם אחוזי חרב מלומדי מלחמה איש חרבו על יריכו מפחד בלילות מפחד של גהינם שהיא דומה ללילה דרש רבי יאשיה ואיתימא רב נחמן מאי דכתיב בית יעקב דינו לבקר משפט והצילו גזול מיד עושק פן תצא באש חמתי ובערה ואין מכבה מפני רוע מעלליהם וכי בבקר דנין וכל היום כולו אין דנין אלא אם ברור לך הדבר בבקר אמרהו ואם לאו אל תאמרהו @44(יב) רב הונא כי הוה אתי דינא לקמיה מכניף ומייתי עשרה מרבנן מבי רב אמר כי היכי דלמטיין שיבא מכשורא רב כי הוה נפיק לדינא אמר הכי ברעות נפשיה לקטלא נפיק וצבו ביתיה לית דאי עביר וריקן לביתיה איעול ולואי שתהא ביאה ביציאה כי הוה חזי אמבוהא דספרא אבתריה אמר הכי אם יעלה לשמים שיאו וראשו לעב יגיע בגללו לנצח יאבד רואיו יאמרו איו ושמא יאמר הדיין מה לי ולצרה תלמוד לומד ועמכם בדבר המשפט אין לו לדיין אלא מה שעיניו רואות @44(יג) אמר רבי יהושע בן קרחה מצוה למימר להו אי דינא בעיתו אי פשרה בעיתו שנאמר אמת ומשפט ושלום שפטו בשעריכם והלא מקום שיש בו משפט אין בו שלום שלום אין בו משפט אלא אי זהו משפט שיש בו שלום הוי אומר זה בצוע: 
@11ברם @33צריך הלכתא כשמואל דאמר שנים שדנו דיניהם דין ואי טעו לא הדדי דינא ומשלמי או דילמא הלכתא כרבי אבהו דאמר שנים שדנו אין דיניהם דין ואי טעו הדר דינא ולא משלמי ת"ש דתניא בראשונה היה עושה בית דין במקום אחר ומבטלו ואמרינן בפני כמה מבטלו רב נחמן אמר בפני שנים רב ששת אמר בפני שלשה רב ששת אמר בפני שלשה בית דין קא תני רב נחמן אמר בפני שנים לבי תרי נמי בית דין מתקרי להו וקיימא לן הלכתא כרב נחמן בדיני אלמא תרי נמי בית דין מתקריא להו @55סז @44(יד) למימרא דהלכתא שמואל אי נמי כדמפרשינן הודאות והלואות בשלשה הדיוטות גזילות וחבלות בשלשה מומחין כדרבא דאמר רבא נזקי שור בשור נזקי שור באדם גובין אותו בבבל נזקי אדם באדם ואדם בשור אין גובין אותו בבבל @44(טו) מאי שנא אדם באדם דלא כי מיתזק אלהים בעינן וליכא ושור באדם נמי כי מיתזק אלהים בעינן וליכא אנן שליחותיהו קא עבדינן מידי דהוה אהודאות והלואות אי הכי אדם באדם נמי כי עבדינן שליחותייהו במידי דקים לן בגויה חבליה דאדם כגון דבעי למישם כעבדא לא קים לן בגויה אי הכי שור נמי מישם בעי אלא חזי היכי מזדבנין תורי בשוקא הכא נמי חזי היכי מזדבנין עבדי בשוקא ועוד תשלומי כפל ותשלומי ארבעה וחמשה דמילתא דקים לן בגווה נעביד כי עבדינן שליחותייהו בממונא בקנסא לא עבדינן שליחותייהו אדם באדם דממונא הוא ליעביד כי עבדינן שליחותייהו במילתא דשכיחא @44(טז) בושת נמי מילתא דשכיחא היא וליעביד הכי נמי דרב פפא אגבי ארבעה מאה זוזי לבושת והא ליתא לרב פפא מדשלח ליה רב חסדא לרב נחמן ושלח ליח חסדא חסדא קנסא מגבית בבבל אלא תרתי בעינן מילתא דשכיחא ואית ביה חסרון כיס ושור שהזיק שור גובין אותו בבבל והאמר רבא שור שהזיק אין גובין אותו בבבל דאזיק מאי אילימא דאזיק אדם אפילו אדם דאזיק אדם נמי לא אלא פשיטא דאזיק שור וקאמר אין גובין אותו בבבל אמרי ההוא בתם דלא שכיח האי במועד והאמר רבא אין מועד בבבל דאייעד התם ונחית להכא והא לא שכיח אלא כי אמר רבא שור דאזיק בשור בשן ורגל דאיחתך להנאתו דהינא תולדה דשן ורגל אי נמי דאזיקתיה דרך הילוכה דהיינו רגל בחבירו שכיח באדם לא שכיח: 
@11ברם @33צריך היכא דתפש מפקינן מיניה אי לא מי אמרינן כיון דאמר מר אין גובין אותו בבבל אף על גב דתפש מפקינן מיניה או דילמא הני מילי לאפוקי מיניה ממונא אבל היכא דתפש לא מפקינן מיניה ת"ש דההוא תורא דאלם ידא דינוקא אתו לקמיה דרבא אמר שיימוה כעבדא כמה הוי שוה וכמה פיחת אמרו ליה רבנן לרבא @44(יז) והא מר הוא דאמר בגמרא כל ששמין אותו בעבד אין גובין אותו בבבל אדם באדם ואדם בשור אין גובין אותו בבבל אמר להו דאי תפש למימרא דאף על גב דאין גובין אותו בבבל אי תפש לא מפקינן מיניה וכן @44(יח) בקנסא וכן אדם באדם דחייב בחמשה דברים היכא דתפש לא מפקינן מיניה: 
@22נט 
@11שאילתא @33דאילו מאן דאית ליה ברתא כמה דלא בגרה אבוה יכיל לקדושה ומשקל כספא כדתנן האב זכאי בבתו בקדושיה בכסף ובשטר ובביאה ובמעשה ידיה ובהפרת נדריה ומקבל את גיטה ואינו אוכל פירות בחייה בכסף מנלן אמר רב יהודה אמר רב ויצאה חנם אין כסף אין כסף לאדון זה אבל יש כסף לאדון אחר ומנו אב ומאי היא קידושין אימא לדידה כי מעיט רחמנא יציאה דכותיה קא ממעיט @44(א) מה התם לאדון אף כאן לאדון ומנו אב האי מבעי ליה לגופיה אם כן נכתוב ויצאה חנם ולא בעי אין בסף ואכתי מיבעי ליה ויצאה חנם אלו ימי בגרות אין כסף אלו ימי נערות אמר רבינא אם כן לכתוב אין כסף מאי אין כסף דרוש בה תרתי שטר וביאה דכתיב והיתה ואיתקוש כל הוויות להדדי וקא מרבי קרא לאב בימי נערות דאמר מר אין כסף אילו ימי נערות @44(ב) ויצאה חנם אלו ימי בגרות לא רבי קרא לאב ואע"ג דמקטנותה וער דבגרה ברשותה דאבוה קיימא @44(ג) לא מבעי לאבוהא לקדושה עד דבגרה דאמר רב יהודה אמר רב אסור לאדם לקדש בתו כשהיא קטנה עד שתגדיל ותאמר בפלוני אני רוצה וזכאי במציאתה דלא תיהוי ליה איבה במעשה ידיה דאמר רב הונא מניין שמעשה הבת לאב שנאמר כי ימכור איש את בתו לאמה מה אמה מעשה ידיה לרבה אף בת מעשה ידיה לאב אימא קטנה דמצי מזבין לה קרינא ליה לאמה אבל נערה לא קטנה לא צריכא קרא לאחר מצי מזבין לה וכל שכן במעשה ידיה בהפרת נדריה דכתיב בנעוריה בית אביה ומקבל גיטה דכתיב ויצאה מביתו והלכה והיתה איתקש יציאה להוויה והני מילי דלא אינסיב דעדיין ברשות אביה קיימא אבל אינסיב לא כיון שנשאת שוב אין לאביה בה רשות ואינו אוכל פירות בחייה דהיכא דמיתא אימה והדר נפלו לה נכסי מן בית נשי דאמה בעל לא ירית @44(ד) דאמר מר אין הבעל יורש את אשתו בקבר וירתה לה ברתה כי לית לה בני ולית ליה לאב למיכל פירות בחייה: 
@11ברם @33צריך אילו היכא דקדישה נפשה בלא דעתיה דאבוה מי חיישינן שמא נתרצה האב וקידושיה קידושין אי לא @44(ה) קטנה לא תבעי לך דוודאי לא נתרצה האב כי תבעי לך נערה היכא דלא שדיך לא תבעי לך דלא חיישינן שמא נתרצה האב כי תבעי לך היכא דשדיך מאי כיון דשדיך מעיקרא ניחא ליה או דילמא כיון דאיקדיש בלא דעתיה לא ת"ש דאיתמר הנהו בי תרי דהוו שתו חמרא תותי ציפי דבבל שקל חד מינייהו כסא ויהב לחבריה ואמר ליה מקדשא ברתך לברי אמר רבינא אפי' למאן דאמר חיישינן נתרצה האב שמא נתרצה הבן לא אמרינן אמרו ליה רבנן לרבינא ודילמא שליח שווייה לאבוה לא חציף איניש לשוויה לאבוה שליח @44(ו) ודילמא אירצוייה אירצוייה קמיה ואישתיק אמר להו רבא בר שימא לרבנן בפירוש מר לא סבר לה להא דרב ושמואל דאמרי נערה שנתקדשה שלא לדעת אביה כי שדיך צריכה גיטא וצריכה מיאון ולא אמרינן כיון דשדיך הוה ליה כמאן דארצי קמיה ושתיק וכיון דשתיק בשעת קידושין מינח ניחא ליה @44(ז) והלכתא כרבינא: 
@11אי נמי @33ברם צריך היכא דקביל אבוה קידושי מחד והיא קדשה עצמה לאחרינא ובעידנא דאיקדיש לא ידעינן אי נערה ואי בוגרת והשתא אתת לקמן בוגרת מי אמרי' עדן נערה הוות וחיישינן לקידושי דאבוה או דילמא בתר השתא אזלינן ולא חיישינן לקידושי דאבוה מפלג פליגו בה רב ושמואל דאיתמר קידשה אביה בדרך וקידשה היא עצמה בעיר והרי היא בוגרת רב אמר הרי בוגרת היא לפנינו ושמואל אמר חוששין לקידושי שניהם והוינן בה @44(ח) וליחזי אי בימי נערות איקדיש אי בימי בגרות איקדיש דאמר שמואל אין בין נערות לבגרות אלא ששה חדשים בלבד @44(ט) @55* עד בת אחת עשרה שנה וששה חדשים הרי היא קטנה מיכאן ואילך כל ששה חדשים נערה לאחר זה בוגרת לא צריכה אלא ביום משלם ששה חדשי' דאיכא דמתיא סימני בגרות מצפרא ואיכא דלא מתיא אלא עד לאורתא וכי פליגי בדאייתי סימני בגרות ביומא דסוף ששה חדשים דרב סבר מדהשתא בוגרת מצפרא נמי בוגרת הוי ושמואל אמר השתא אתיא סימנים הילכתא כרב או כשמואל בתר חזקה קמא אזלינן דבחזקת נערות קיימא ואמרינן כוליה יומא בחזקת נערות קיימא או דילמא כיון דהשתא בוגרת לפנינו בתר השתא אזלינן ואמרינן מדהשתא בוגרת מצפרא נמי בוגרת הוות ת"ש דאמר מר זוטרא @44(י) מדרישביה לרב אשי הכי אמר אמימר הלכתא כוותיה דשמואל ורב אשי אמר הלכתא כוותיה דרב @44(יא) דבוגרת היא לפנינו בתר חזקה דהשתא אזלינן ואמרינן מדהשתא בוגרת מצפרא נמי בוגרת היא וקידושי דידה הוי קידושי קידושי דאבוה לא הוי קידושי: 
@22ס 
@11שאילתא @33אילו מן דנסיב איתתא מיחייב בשארה כסותה ועונתה שנאמר ואם אחרת יקח לו שארה כסותה ועונתה לא יגרע תנו רבנן שארה אלו המזונות וכן הוא אומר ואשר אכלו שאר עמי ועורם מעליהם הפשיטו כסותה כמשמעה ועונתה זו עונה וכן הוא אומר אם תענה את בנותי רבי אליעזר אומר שארה זו עונה וכן הוא אומר איש איש אל כל שאר בשרו לא תקח כסותה כמשמעה עונה אלו המזונות וכן הוא אומר ויענך וירעיבך רבי אליעזר בן יעקב אומר שארה כסותה לפום שארה תן כסותה שלא יתן של ילדה לזקנה ושל זקינה לילדה כסותה ועונתה לפום עונה תן כסותה שלא יתן חדשים בימות החמה ושחוקים בימות הגשמים תני רב יוסף שארה זו קירוב בשר שלא ינהג בה מנהג פרסיי' שמשמשין מטותיהן בלבושיהן מסייעא ליה לרב הונא דאמר כל האומר אי איפשי אלא אני בבגדי והיא בבגדה יוציא ויתן כתובה @55סח @44(א) אלמא קסבר רבי אליעזר בן יעקב כוליה קרא בכסות משתעי עונה לא צריכא קרא מזונות תקנתא דרבנן @44(ב) דתניא תיקנו רבנן מזונותיה תחת מעשה ידיה ופרקונה תחת כתובתה לפיכך בעל אכיל פירות פירות מאן דכר שמייהו חסורי מיחסרא והכי קתני תקנו מזונותיה תחת מעשה ידיה ופירקונה תחת פירות וקבורתה תחת כתובתה לפיכך בעל אוכל פירות איפוך אנא @44(ג) אמר אביי לעולם לא תיפוך מאי טעמא תיקנו מצוי למצוי ושאינו מצוי לשאינו מצוי: 
@11ברם @33צריך @55* אילו אשה דאמרה לא בעינא מזונות @44(ד) ולא מעה כסף לצורכי ומעשה ידיי ליהוו דילי מי שמעינן לה אי לא מי אמרינן עיקר תקנתא לדילה עבדו רבנן דתיתזין מבעל והיא קא אמרה לא בעינא או דילמא עיקר תקנתא לדיליה עבדו רבנן דליהוו מעשה ידיה לבעלה ת"ש דאמר רב הונא אמר רב יכולה אשה לומר איני ניזונת ואיני עושה אלמא עיקר תקנתא לדילה עבדו רבנן והיא קא אמרה לא קא בעינא וכדרבא דאמר כל האומר אי אפשי בתקנת חכמים כגון זאת שומעין לו והא קתני תיקנו מזונותיה תחת מעשה ידיה איפוך אימא תיקנו מעשה ידיה תחת מזונותיה לאפוקי דרבי שמעון בן לקיש מתוך שיכול לכופה על מעשה ידיה @44(ה) יכול לומר לה טול מעשה ידייך במזונותייך נעשה כאומר לה יקדשו ידים לעושיהם והילכתא כרב הונא אמר רב: @88דרשה דיני ממונות בשלשה ואם היה מומחה לרבים דן דיני ממונות ואפילו ביחיד: 
@11שאילתא @44@33(ו) דאסיר ליה לאיניש לצעורי אבוה ואמיה ומן דלייט אבוה ואימיה חייב קטלא דכתיב ומקלל אביו ואמו מות יומת ולא תימא עד דלייט אבוה ואימיה בהדי הדדי אלא אפילו אביו בשלא אמו ואמו בשלא אביו חייב דתני' איש מה תלמוד לומד איש איש לרבות בת טומטום ואנדרוגינוס אשר יקלל את אביו ואת אמו אין לי אלא אביו ואמו אביו בשלא אמו ואמו בשלא אביו מניין תלמוד לומר אביו קילל אמו קילל דברי רבי יאשיהו רבי יונתן אומר משמע שניהם באחת ומשמע אחד אחד בפני עצמו עד שיפרוט לך הכתוב יחדו ולרבי יונתן אביו ואמו יתירה למה לי דכתיב לרבות מקלל לאחר המיתה ורבי יאשיהו נפקא ליה ממקלל אביו ואמו ורבי יונתן מבעי לי לרבות בת טומטום ואנדרוגינוס ורבי יאשיה נפקא ליה מאיש איש איש אשר יקלל ורבי יונתן אמר דברה תורה בלשון בני אדם וקטליה בסקילה כדתנן ואלו הן הנסקלין מקלל אביו ואמו דאתייא דמיו בו מדמיהם בם ומאן דמחי אבוה ואימיה דיניה בחנק כדתנן ואלו הן הנחנקין מכה אביו ואמו ומנלן דכתיב מכה אביו ואמו מות יומת וכל מיתה האמורה בתורה סתם אינו אלא חנק וממאי דהאי מכה ממחה הוא דילמא עד דקטיל ליה מקטל לא מדכתיב מכה איש ומת @44(ז) וכתיב והכהו ומת והכא לאו קאמר מיתה @44(ח) הוי הכאה סתם וכל היכא דאיכא הכאה סתם הכאה דלאו מיתה הוא @44(ט) והני מילי דעביד ביה חבורה דמפיק דם ואי לא לא מיחייב קטלא ומנלן דכתיב ומכה נפש בהמה ישלמנה מה מכה בהמה עד דעביד בה חבורה דכתיב ומכה נפש בהמה מכה אדם נמי עד דעביד ביה חבורה מתקיף לה רבי ירמיה @44(י) אלא מעתה הכישה באבנים הכי נמי דלא מיחייב אלא אמר רבי ירמיה אם אינו עניין לנפש בהמה דכי נמי הכישה באבנים חייב תנהו עניין לאביו ולאמו: 
@11ברם @33צריך מהו למעבד ביה חבורה לרפואה כגון למישקל ליה דמא @44(יא) ומתעקר ליה שיניה כיון דלא לצעוריה קא מכוין שפיר דמי או דילמא זמנין דעביד ביה טפי ממאי דמתבעי ואתי לידי איסורא ת"ש דאיבעיא להו בן מהו שיקיז דם לאביו רב מתנה אמר ואהבת לרעך כמוך רב דימי בר חנינה אמר מכה אדם ומכה כהמה מה מכה בהמה לרפואה פטור אף מכה אדם לרפואה פטור @44(יב) רב פפא לא שביק ליה לבריה למישקל ליה סילווא מר בריה דרבינא לא שביק ליה לבריה למפתח ליה בותא דילמא אתי למעבד ביה חבורה וקא חטי בשוגג אי הכי חבירו נמי חבירו שגגת לאו בעלמא הוא @44(יג) ולא גזרו רבנן אבל האי שגגת חנק אלא הא דתניא נוטל מחט של יד ליטול בה את הקוץ היכי שקלינן בה קוץ בשבת ניחוש דילמא אתי למעבד ביה חבורה והוי שגגת סקילה התם מיקלקל הוא הא ניחא למאן דאמר מקלקל הוא בחבורה פטור אלא למאן דאמ' מקלקל בחבור' חייב מאי איכ' למימ' מאן שמעת ליה דאמ' מקלקל בחבורה חייב רבי שמעון הוא ורבי שמעון שמעינן ליה דאמר מלאכה שאינה צריכה לגופה פטור עליה אלמא אף על גב דמדאוריתא שרי חיישינן דילמא אתי למעבד חבורה וכן אמרי האב שמחל על כבודו כבודו מחול הני מילי כבודו @44(יד) אבל הכאתו וקללתו לא: 
@22סא 
@11שאילתא @33דאסיר ליה לאזוקי ממונא דחבריה ומאן דאזיק ממונא דחבריה @44(א) דעביד הכי נחתין בי דינא לניכסי' ומגבין ליה במיטב שדהו דכתיב כי יבער איש שדה וגו' בעל חוב כי לא פרע ליה מגבין ליה בבינונית וכתובת אשה בזיבורית ותניא אמר רבי שמעון מפני מה אמרו הנזקין שמין להם בעידית מפני הגזלנין ומפני החמסנין כדי שיאמר אדם למה אני גוזל ולמה אני חומס ולמחר בית דין יורדין לנכסיי ובוררין ונוטלין שדה נאה שלי וסומכין על מה שכתוב בתורה מיטב שדהו ומיטב כרמו ישלם @44(ב) לפיכך אמרה תורה הנזקין שמין להן בעידית ומפני מה אמרו בעל חוב בבינונית כדי שלא יראה אדם דירה נאה לחבירו ושדה נאה לחבירו ויאמר אקפוץ ואלווהו כדי שאגבנה בחובי לפיכך אמרו בעל חוב בבינונית אם כן יהיה בזיבורית כדי שלא תינעול דלת בפני לווין וכתובת אשה בזיבורית דברי רבי יהודה רבי מאיר אומר אף כתובת אשה בבינונית אמר רבי שמוען מפני מה אמרו כתובת אשה בזיבורית שיותר מה שהאיש רוצה לישא אשה אשה רוצה לינשא דבר אחר אשה יוצאה לרצונה ושלא לרצונה והאיש אינו מוציא אלא לרצונו מאי דבר אחר וכי תימא כי היכי דכי מפיק לה איהו תקנו לה רבנן כתובה מיניה כי נפקא איהי נמי ליתקנו ליה כתובה מינה קמ"ל אשה יוצאה לרצונה דאפשר דמשהי לה בגיטא והני מילי מדידיה אבל מיתמי דברי הכל בזיבורית כדתנן אין נפרעין מנכסי יתומים אלא מן הזיבורית: 
@11ברם @33צריך יתומים שאמרו קטנים או אפילו גדולים מי אמרינן טעמא מאי משום פסידא דיתמי לקטנים עבדו להו רבנן תקנתא לגדולים לא עבדו רבנן תקנתא @44(ג) או דילמא בעל חוב בבינונית טעמא מאי משום דעולא דאמר עולא דבר תורה בעל חוב דינו בזיבורית שנאמר בחוץ תעמוד והאיש אשר אתה נושה בו יוציא אליך את העבוט החוצה מה דרכו של איש להוציא פחות שבכלים מפני מה אמרו בעל חוב בבינונית כדי שלא תינעול דלת בפני לווין וגבי יתמי אוקמוה רבנן אדאורייתא בזיבורית דלא מסיק אדעתיה דמיית ובעי לאיתפרועי מן בניה בזיבורית והילכך אוקמוה רבנן אדאורייתא ואפילו מגדולים ת"ש דבעי רב אחא בר אמי יתומים שאמרו קטנים או אפילו גדולים תקנתא דעבוד רבנן לקטנים עבוד לגדולים לא עבוד או דילמא משום לא מסיק אדעתיה דמיית ונפלי ניכסי קמי יתמי הילכך אפילו גדולים נמי ת"ש דתני אביי קשישא יתומים שאמרו גדולים ואין צריך לומר קטנים ודילמא הני מילי לעניין שבועה דתנן מנכסים משועבדים ומנכסי יתומים לא יפרע אלא בשבועה טעמא מאי משום דלא קים להו במילתא דאבוהון ואפילו גדולים נמי אבל לעניין זיבורית לא ואמרי הילכתא כדפשטינן גדולים ואין צריך לומר קטנים בין לשבועה בין לזיבורית וכן הילכתא: 
@00פרשת תרומה 
@22סב 
@11שאילתא @33דמחייבין דבית ישראל למיעבר צדקה מן ממוניהון ומיתן למאן דצריך ליה @44(א) ומאן דרחים על ענייא דמי קמיה הקדוש ברוך הוא כמאן דההוא טיבותא קמיה עבדא שנאמר ויקחו לי תרומה וכד עביד לה מיתבעי ליה למעבד בצניעא ועדיף קמיה שמיא מן דעביד צדקה בצניעא יותר ממשה רבינו דאילו במשה רבינו כתיב כי יגורתי מפני האף והחמה אשר קצף ה' עליכם להשמיד אתכם וישמע ה' אלי גם בפעם ההיא ובעושה צדקה בסתר כתיב מתן בסתר יכפה אף ת"ר קופה נגבית בשנים ומתחלקת בשלשה נגבית בשנים שאין עושים שררה על הציבור בפחות משנים ומתחלקת בשלשה מפני שהוא כדיני ממונו' תמחוי נגבית בשלשה ומתחלקת בשלש' מפני שגבויו וחילוקו שוה תמחוי נגבית בכל יום קופה מערב שבת לערב שבת תמחוי לעניי עולם קופה לעניי העיר ורשאין בני העיר לעשות קופה תמחוי ותמחוי קופה ולשנותן בכל מה שירצו ורשאין בני העיר להתנות על המידות ועל השערים ועל שכר פועלים ולהסיע על קיצתן אמר מר אין עושין שררה על הציבור פחות משנים מנא הני מילי @44(ב) אמר רב נחמן בר כהן דאמר קרא והם יקחו את הזהב ומאי שררותא אמר רבה בר אבוה שממשכנין על הצדקה ואפילו בערב שבת @44(ג) ונפיש אגריה דמן דמתעשה יותר מן העושה שנאמר והיה מעשה הצדקה שלום ועבודת הצדקה השקט ובטח עד עולם אל תקרי מעשה אלא מעשי @44(ד) וכל פרוטה ופרוטה דיהיב בר ישראל בצדקה בהאי עלמא מצרף ליה הקדוש ברוך הוא לחשבון גדול לעלמא דאתי שנאמר וילבש צדקה כשדין וכובע ישועה בראשו וילבש בגדי נקם תלבושת ויעט במעיל קנאה וכל מאן דניחא ליה למעבד צדקה @44(ה) מזמין ליה רחמנא אינשי טבי לקבולי בהו אגרא ואמר רב יצחק מאי דכתיב רודף צדקה וחסד ימצא חיים צדקה וכבוד כל הרודף צדקה הקדוש ב"ה ממציא לו מעות ועושה מהן צדקה רבי יהושע בן לוי אמר יהיו לו בנים @44(ו) בעלי חכמה בעלי עושר בעלי הגדה @44(ז) ואילו מאן דמטי ליה עני ותבע ליה צדקה ולא יהיב ליה דמי כמאן דפלח לעבודה זרה תניא רבי יהודה אומר גדולה צדקה שמקרבת את הגאולה שנאמר כה אמר ה' שמרו משפט ועשו צדקה כי קרובה ישועתי לבוא וצדקתי להגלות וכל מאן דיהיב צדקה לעניי זוכה ומקבל פני השכינה ומתבעי לבר ישראל למעבד צדקה ובתר כן צלויי דכתיב אני בצדק אחזה פניך אשבעה בהקיץ תמונתך ועד היכן כוחה של צדקה מרוממת קרנו של אדם שנאמר פזר נתן לאביונים צדקתו עומדת לעד קרנו תרום בכבוד והיכא דיהבי עו"ג צדקה לא מתבעי לבני ישראל לקבולי מינייהו ואם מקבל נותנו לעניי עו"ג ומאן דעביד צדקה בשני בצורת זכי ומוסיפין ליה על חייה ועל שניה דתניא אמרו עליו על בנימין הצדיק שהיה ממונה על קופה של צדקה בשני בצורת פעם אחת באה אשה ושבעה בניה אמרה ליה רבי פרנסיני אמר לה העבודה שלא נשתייר בקופה כלום אמרה לו אם אתה מפרנסיני מוטב ואם לאו הרי אני ושבעה בניי מתים מיד עמד ופרנסה משלו לימים חלה בנימין הצדיק ונטה למות אמרו מלאכי השרת לפני הקדוש ברוך הוא רבונו של עולם כל המקיים נפש אחד מישראל כאילו קיים כל העולם ובנימין הצדיק שפירנס אשה ושבעה בניה ימות בשנים מועטות תנא מיד הוסיף עליו הקדוש ברוך הוא עשרים ואחת שנה על שנותיו @44(ח) אפילו עני המתפרנס על הצדקה מיבעי ליה למיתן תילתא דשקל בכל שתא ועשיר כמה דבעי למיתן הרשות בידו: 
@11ברם @33צריך אילו מאן דאתא ואמר בעינא דאפקר נכסיי עד כמה יהבינן ליה רשותא למתן ת"ש דתניא המבזבז אל יבזבז יותר מחומש והני מילי מחיים אבל לאחר מיתה עד @44(ט) תילתא וכן הילכתא: 
@00פרשת תצוה 
@22סג 
@11שאילתא @33דמחייבין דבית ישראל @44(א) לאדלוקי שרגא ליקרא דשבתא וכד מדליק צריך לאדלוקי ברוב היוצא מאי טעמא דילמא לא בדרא נורא וכביה ולא מיתכיל ליה ומאן דעביד נמי מדורה בבי שמשי אי איכא שהות ביום @44(ב) בי היכי דבדרא נורא ברובא שרי ואי לא אסיר כדתנן ובגבולין עד שיצית האור ברובו מאי רובו רב אמר ברוב כל אחד ואחד ושמואל אמר כל שאין אומרי' הביאו עצים ונניח תחתיהן תני ר' חייא כותיה דשמואל כדי שתהא @44(ג) שלהבת דולקת מאיליה ולא מחמת דבר אחר וצריך למימ' איניש בגו ביתיה סמוך למקדש יומא אדליקו שרגא כדתנן שלשה דברים צריך אדם לומר בתוך ביתו ערב שבת עם חשיכה עישרתן ערבתן הדליקו את הנר מנהני מילי אמר ר' יהושע בן לוי דאמר קרא וידעת כי שלום אהלך ופקדת נוך ולא תחטא ואי לא מערבי @44(ד) כיון דלא שרי לטלטולי ליכא שלום בבייתיה ואי לא עשרי כיון דלא שרי למיכל ליכא שלום בבייתיה ואמר רבא בר רב הונא אף על גב דאמור רבנן צריך אדם לומר בתוך ביתו צריך לומד בניחותא @44(ה) משום דאמור רבנן אל יטיל אדם אימה יתירה בתוך ביתו אמר רב אשי אנא לא הוה שמיעא לי וקיימתיה מסבראי ותזנח משלום נפשי נשיתי טובה אמר רבי ירמיה זו הדלקת הנר @44(ו) אמר רב חנין בר רב חסדא אמר רב חסדא בר רב חנן בר אבא אמר רב הדלקת נר בשבת חובה @44(ז) רחיצת ידיים ורגלים חובה דאמר רב יהודה אמר רב כך היה מנהגו של רבי יהודה ברבי אלעאי ערב שבת מביאין לו עריבה מליאה חמין ורוחץ בה פניו ידיו ורגליו ועולה ומתעטף בסדין המצויין בציצית ודומה למלאך ה' צבאות: 
@11ברם @33צריך אילו מאן דבעי למיזבן שרגא וקידושא לשבתא וליכא בידיה אלא לחד מינייהו הי מנייהו עדיף קידושא עדיף @44(ח) דהוה ליה חיובא דאוריתא דכתיב זכור את יום השבת לקדשו ואמר רבי זוכריהו על היין אבל נר כבוד בעלמא הוא או דילמא נר עדיף דאי ליכא נר (עדיף) לא מיתכיל ליה ולא מישתתי ליה ומענייא שבתא ולא הוי שלום בביתיה ת"ש @44(ט) דאמר רבא פשיטא לי נר חנוכה ונר ביתו נרביתו עדיף משום שלום ביתו בעי רבא נר חנוכה וקידוש היום מאי קידוש היום עדיף ותדיר @55סט או דילמא נר חנוכה עדיף משום פרסומי ניסא בתר דבעיא הדר פשטא נר חנוכה עדיף משום פרסומי ניסא: 
@00פרשת תשא 
@22סד 
@11שאילתא @33דמחייבין דבית ישראל למעבד מצות שקלים @44(א) שנאמר כי תשא את ראש בני ישראל לפקדיהם ונתנו איש כופר נפשו לה' בפקוד אותם ולא יהיה בהם נגף בפקוד אותם ואמר רבי אלעזר בזמן שהיה בית המקדש קיים היו ישראל מביאין שקלים ולוקחין בהן תמידין של כל השנה כלה ומתכפרין להם עכשיו אם עושין צדקה מוטב ואם לאו באין אומות העולם ונוטלין אותם בזרוע ואף על פי כן חשובין להן כצדקה שנאמר ונוגשיך צדקה @44(ב) כי הא דבני אחתיה דרבן יוחנן בן זכאי חזא להו חילמא דבעו מחסר שבע מאה דינרי כל יומא תקפינהו שקל מינייהו צדקה פש גבייהו שבסרי דינרי אתו דבי קיסר שקלינהו מינייהו אמר להו רבן יוחנן בן זכאי הכי חזיי בחלמי אמרו ליה אי הוה אמרת לן מעיקרא הוינא יהבין מדעתין אמר להו אי הוה אמינא לכו הוה מצוה שלא לשמה @44(ג) ואפילו עני המתפרנס מן הצדקה חייב לעשות צדקה שליש שקל בשנה דכתיב והעמדנו עלינו מצות לתת שלישית שקל בשנה לעבודת בית אלהינו: 
@11ברם @33צריך הני מילי מדעתיה @44(ד) בא לימלך ואמר בעינא דאפקר נכסי עד כמה יהבינן ליה רשותא מי אמרינן מילתא יתירא לא אמרינן ליה כי היכי דלא ליתי לידי עניות או דילמא כיון דמדעתיה קא עביד מאי דבעי ליעביד אם תמצי לומר כל מילת' דאתי בה לידי עניות אע"ג דמדעתיה קא עביד לא שבקינן ליה ודאי קא שכיב מאי מי אמרינן כ היכי דחיישינן ליה על בניה נמי חיישינן או דילמא אמרינן מאן דזן ליה זיין ית בריה ומאי דבעי ליפקד בריך שמיה דקודשא בריך הוא דיהב לנא אוריתא ומצוותא על ידי משה רבינו לאלפא לעמיה בית ישראל כך תנו חכימיא במתניתא דילנא אין מחשבין לא הקדש עם גיזברין ולא צדקה עם גבאי צדקה ואף על פי שאין ראיה לדבר @44(ה) זכר לדבר אך לא יחשב אתם הכסף הניתן על ידם כי באמונה הם עושים אמר רבי אלעזר מאי דכתיב וילבש צדקה בשריון לומר לך מה שריון זה כל קליפה וקליפה מצטרפת לשריון גדול אף צדקה כל פרוטה ופרוטה מצטרפת לחשבון גדול רבי חנינה אומר מהכא וכבגד עדים כל צדקותינו @44(ו) מה בגד זה כל עד ועד מצטרף לבגד גדול אף צדקה כל פרוטה ופרוטה מצטרפת לחשבון גדול והיינו דאמר רבא מאי דכתיב אם בפידו להן שוע לא כדרך שכתוב באומות העולם עוה עוה אשימנה אבל אתם בית ישראל אם בפירו להן שוע דבר אחר אפילו אין אתם עושין לפניי צדקה אלא כפיד זה שמנקרין אותו תרנגולין מעט מעט אני אשימנו לחשבון גדול והיינו דאמר רבי אבא מאי דכתיב אני אפדם והמה דברו עלי כזבים @44(ז) אני אמרתי אפדם בייסורין בעולם הזה כדי שיחזיקו זרועותיהם לעולם הבא והמה חשבו עלי רעה משתבח להו רבי אבהו למינאי ברב ספרא דאדם גדול הוא אמרו ליה הביאהו אצלן שבקו ליה מכסא דתליסר שני שדריה גבייהו אמרו ליה רק אתכם ידעתי מכל משפחות האדמה על כן אפקד עליכם את כל עונותיכם דאית ליה *סוסיא בישא ברחמיה מסיק ליה לא ידיע למימר להו צערוה אשכחינהו רבי אבהו אמר להו שבקוה כי אמרי לכו גברא רבא הוה בגמרא בקראי מי אמרי אנן דשכיחין גבייכו מעיינן בקראי אינון לא מעייני אמרו ליה אימא לן את אמר להו למלך בשר דם שהיה נושה מנה לשני בני אדם אחד אוהבו ואחד שונאו מאוהבו נפרע ממנו מעט מעט שונאו נפרע ממנו בבת אחד @44(ח) אמר רבי יהושע בן לוי כל מצות שעושין ישראל בעולם הזה באות ומעידות להן לעולם הבא שנאמר יתנו עיריהם ויצדקו וישמעו ויאמרו אמת דרש רבי יהודה כשם שמזונותיו של אדם @44(ט) קצובין לו מראש השנה ועד יום הכיפורים כך חסרונו של אדם קצוב לו זכה פרוס לרעב לחמך לא זכה ועניים מרורים תביא בית תנו רבנן @44(י) גבאי צדקה שאין להם עניים מוכרין לאחרים ואין מוכרין לעצמן כיוצא בו גבאי תמחוי שאין להן עניים מוכרין לאחרים ואין מוכרין לעצמן כיוצא בו גבאי תמחוי שאין להם עניים לפרוט פורטין לאחרים ואין פורטין לעצמן תנו רבנן @44(יא) גבאי צדקה אין פורשין זה מזה בשוק מצא מעות בשוק לא יתנם בתוך כיסו אלא לארנקי של צדקה ולכשנכנס לביתו יטלם היה נושה לחבירו מעות ונתנו לו בשוק לא יתנם לתוך כיסו אלא לארנקי של צדקה ולכשנכנס לביתו יטלם וארנקי של צדקה אין מונין שנים שנים אלא אחד אחד והמשכילים יזהירו כזוהר הרקיע זה דיין שדן דין אמת לאמתו ומצדיקי הרבים ככוככים לעולם ועד אלו מלמדי תינוקות ואיכא דאמרי אלו גבאי צדקה @44(יב) ורבנן אמרי מאי דכתיב ואוהביו בצאת השמש בגבורתו אלו גבאי צדקה ופרנסי העיר @55ע ולעניין שאילתא דשאילנא קדמיכון ת"ש דתניא המבזבז אל יבזבז יותר מחומש ולא הניחוהו חביריו שמא יבוא לידי עניות והני מילי מחיים לאחר מיתה מאי ת"ש דמר עוקבא כי קא שכיב אמר אחווי לי פיסקיי מה מצוה עבדית והוה כתיב שבעה אלפי דינרי קיסרייני אמר אורחא רחיקא וזוודין קלילין אמר הבו תילתא מנכסיי לעניי והא אמר מר המבזבז אל יבזבז יותר מחומש הני מילי מחיים @44(יג) אבל לאחר מיתה תילתא וכן הילכתא: 
@22סה 
@11שאילתא @33דמחייבין דבית ישראל לנטורי יומא דשבתא דכתיב אך את שבתותי תשמורו ולקדושיה אכסא דחמרא דכתיב זכור את יום השבת לקדשו תנו רבנן זכור את יום השבת לקדשו זכרהו על היין בכניסתו ואין לי אלא ביום בלילה מניין תלמוד לומר ביום נסיב לה קרא ליממא ומהדר אליליא אלא זכור את יום השבת לקדשו זכרהו על היין בכניסתו ואין לי אלא בלילה ביום מניין תלמוד לומר את יום וביום מאי אמר רב יהודה אקדישיה מרישא והא אמר מר שבת ויום טוב אין בהם קדושה על הכוס אלא אמר רב יהודה אייתויי כסא דחמרא וברוכי בורא פרי הגפן ומישתא משום כבוד שבת רב אשי איקלע למחוזא אמרו ליה בריך לן מר קידושא רבה אמר מאי אימא אכתי ממה נפשך בעינא למימר בורא פרי הגפן אמר בורא פרי הגפן ואגיד ביה טובא חזי לההיא סבא דקא גחין ושתי קרי אנפשיה החכם עיניו בראשו מנלן דעל יין מקדשינן אמר רבי שמואל בר נחמני אמר רבי יונתן מנין שאין אומרים שירה אלא על היין שנאמר ותאמר להם הגפן החדלתי את תירושי המשמח אלהים ואנשים אם אנשים משמח דשתו ליה אלהים במה משמח הוי אומר בשירה מיכאן שאין אומרים שירה אלא על היין אמר מר זוטרא בר טובייה אמר רב אין אומרין קידוש היום אלא על היין הראוי לינסך על גבי המזבח לאפוקי מאי לאפוקי שריחו רע ודמאיסן ריחיה דלאו אורחא ארעא ולאפוקי נמי מגולה ושל שמרים אף על גב דעבריה במסננת וכדרבי נחמיה דאמר הכי הקריבהו נא לפחתך הירצך או הישא פניך: 
@11ברם @33צריך אתה למילף יין מגיתו דלכתחילה לא חזי לינסך על גבי המזבח דתנן בן ארבעים יום יתנסך על גבי המזבח לקידושא דשבתא לא מקדשינן או דילמא כיון דעל גבי המזבח אי איתעביד שפיר דמי (לקידוש היום) תני רבי חייא יין מגיתו לא יביא ואם הביא כשר וכיון דאם הביא כשר אנן אפילו לכתחילה נמי שפיר דמי ת"ש דאמר רבא סוחט אדם אשכול של ענבים בתוך הכוס ואומר עליו קידוש היום וכן הילכתא: 
@00פרשת ויקהל 
@22סו 
@11שאילתא @33דמחייבין דבית ישראל דאילו בזמן דאיכא צערא בעלמא @44(א) מיחייבינן למיתב בתעניתא ולענויי נפשין דכד יתבין בתעניתא ישראל ומענן נפשייהו לאלתר עני להון הקדוש ברוך הוא דהכי אשכחן ביום הכפורים דכתיב ועניתם את נפשותיכם וכתיב כי ביום הזה יכפר עליכם לטהר אתכם מכל חטאתיכם לפני ה' תטהרו @44(ב) ומחייבינן לעיוני בסדיקי דהכי אשכחן בעזרא דגזר תעניתא ועיין בסריקי דכתיב ואריב עמם ואקללם ואכה מהם אנשים ואמרטם ואשביעם באלהים אם תתנו בנותיכם לבניהם ואם תשאו מבנותיכם לבניכם ולכם. מאן דקביל תעניתא מיבעי ליה לקבולי מבעוד יום @44(ג) וצריך לאדכורי ענינו ה' ענינו והיכא מקביל עליה בתפלת המנחה דאמר שמואל יחיד שקיבל עליו תענית צריך להזכיר ענינו ה' ענינו בתפלת מנחה בשומע תפלה @44(ד) ומאן דקבל תרי יומי תעניתא כיון דיתיב כל יומא אף על גב דברא ואכיל ושתה ולמחר נמי קביל תעניתא צריך לאדכורי ענינו ה' ענינו: 
@11ברם @33צריך אילו מאן דקביל עליה תעניתא ומיתב בה לאורתא מי צריך אדכורי ענינו ה' ענינו אי לא או דילמא כיון דלילא מיממא הוה @44(ה) הוה ליה כמתענין לשעות ולא צריך. בריך שמיה דק"בה אימור כך תנו חכימיא במתניתא דילנא תנו רבנן רבי אליעזר אומר ישאל אדם צרכיו קודם ואחר כך יתפלל שנאמר תפלה לעני כי יעטוף ר' יהושע אומר יתפלל אדם קודם ואחר כך ישאל את צרכיו שנאמר אשפוך לפניו שיחי צרתי לפניו אגיד וחכמים אומרים לא כדברי זה ולא כדברי זה אלא שואל אדם צרכיו בשומע תפלה אמר רבי יהושע אמר שמואל @55עא @44(ו) הלכה כדברי חכמים אמר רב חייא בר אשי אמר רב אף על פי שאמרו שואל אדם צרכיו בשומע תפלה אם יש לו חולה בתוך ביתו אומרה בברכת החולים ואם צריך פרנסה אומרה בברכת פרנסה אמר רב יהודה משמיה דרב שמואל בר שילת משמיה דרב אף על פי שאמרו שואל אדם צרכיו בשומע תפלה אם בא לומר בסוף כל ברכה מעין הברכה אומר ואמר רבי יהושע בן לוי אף על פי שאמרו שואל אדם צרכיו בשומע תפלה @44(ז) אם בא לומר כסדר כל ברכה כסדר של יום הכפורים אומר דרש רבי שמלאי לעולם יסדיר אדם שבחו של הקדוש ברוך הוא ואחר כך יתפלל שנאמר ה' אלהים אתה החלות להראות את עבדך את גדלך ואת ידך החזקה אשר מי אל בשמים ובארץ אשר יעשה כמעשיך וכגבורותך וכתיב אעברה נא ואראה את הארץ הטובה אשר בעבר הירדן ההר הטוב הזה והלבנון ואמר ר' יוחנן @44(ח) תשובה ורחמים מבטלין את הגזירה שנאמר ושב ורפא לו איזהו דבר שצריך רפואות הוי אומר זה גזר דין מתיבי שב בינתים מוחלין לו לא שב בינתים אפילו מביא אילי נביות שבעולם אין מוחלין אמר ליה הכא במאי עסקינן ביחיד אבל בציבור מוחלין ת"ש תמיד עיני ה' אלהיך בה עתים לטובה עתים לרעה כיצד בזמן שהיו ישראל צדיקים בראש השנה ופסקו להם גשמים מרובין וחזרו בהן לפחות מהן אי איפשר שכבר נגזרה גזירה אלא הקדוש ברוך הוא מורידן שלא בזמנן ועל הארץ שאינה צריכה להן על ההרים ועל הגבעות עתים לטובה כיצד בזמן שישראל רשעים בראש השנה ופסקו להם גשמים מועטים להוסיף עליהם אי איפשר שכבר נגזרה גזרה אלא הקדוש ברוך הוא מורידן בזמנן על הארץ שצריכה להן קא תני מיהת שכבר נגזרה גזירה אמרי שאני התם דאיפשר על הארץ שצריכה להן מיתיבי יורדי הים באניות עושי מלאכה במים רבים ויצעקו אל ה' בצר להם יקם סערה לדממה ותניא פרשה זו עשה לה הקדוש ברוך הוא סימניות באכין ורקין שבתורה לומר לך צעקה לפני גזירה נענה לאחר גזירה לא נענה @44(ט) הכא נמי אינון יחידין נינהו לגבי כולי עלמא. ת"ש שאלה בלוריא הגיורת את רבן גמליאל כתיב אשר לא ישא פנים וכתיב ישא ה' פניו אליך נטפל לה רבי יוסי הכהן ואמר לה בתי אמשול ליך משל למה הדבר דומה לאדם שלווה מעות מחבירו וקבע לו זמן בפני המלך ונשבע לו בחיי המלך ועבר הזמן ולא נתן לו בא לפני המלך ואמר לו אדוני המלך מחול שנשבעתי בשמך אמר לו עלבוני מחול לך (לך) ופייס את חבירך הכא נמי כאן בעבירות שבין אדם למקום יום הכיפורים מכפר וכאן בעבירות שבין אדם לחבירו אין יום הכיפורים מכפר עד שירצה את חבירו ועד שבא רבי עקיבא ולימד כאן קודם שנתחתם גזר דין וכאן לאחר שנתחתם גזר דין הכא נמי ביחיד ויחיד גופיה תנאי היא דתניא שנים שעלו למטה וחוליין שוה זה ירד וזה לא ירד וכן שנים שעלו לגירדון לדין ודינן שוה זה ניצל וזה לא ניצל מפני מה זה ניצל וזה לא ניצל מפני מה זה ירד וזה לא ירד ומפני מה זה צעק ונענה וזה צעק ולא נענה לומר לך זה שהתפלל תפלה שלימה נענה וזה שלא התפלל תפלה שלימה לא נענה רבי אליעזר אומר כאן לפני גזירה וכאן לאחר גזירה @44(י) אמר רבי יצחק יפה צעקה לאדם בין לפני גזירה ובין לאחר גזירה שנאמר ויעבור ה' על פניו מלמד שנעשה הקדוש ברוך הוא כשליח ציבור היורד לפני התיבה ואמר לו למשה משה בשעה שישראל חוטאין לפני עשה לפני כסדר הזה ואני מוחל להן ה' ה' אל רחום וחנון אמר הקדוש ברוך הוא למשה אני הוא קודם שיחטא אדם ואני הוא לאחר שיחטא אמר רב יהודה ברית כרותה לשלש עשרה מדות שאין חוזרות מלפני ריקם @55עב אמר רבי שמואל בר נחמני משמיה דרב @44(יא) מניין לגזר דין של ציבור שחוזרת שנאמר ולבם לא נכון עמו ולא נאמנו בבריתו וכתיב בתריה והוא רחום יכפר עון ולא ישחית והרבה להשיב אפו והא כתיב דרשו ה' בהמצאו קראוהו בהיותו קרוב יעזוב רשע דרכו ואיש און מחשבותיו וישוב אל ה' וירחמהו ואל אלהינו כי ירבה לסלוח ההוא ביחיד @44(יב) אמר רב חמא בר גוריא אמר רב יפה צעקה לאדם בין לפני גזירה ובין לאחר גזירה וצריך למיתב בתעניתא אמר רב יהודה אמר רב לוה אדם תעניתו ופורע ולעניין שאילתא ת"ש דאמר רבי זעירי אמר רב הונא @44(יג) יחיד שקיבל עליו תענית שני ימים זה אחד זה אף על פי שאכל ושתה מתפלל של תענית לן בתעניתו אינו מתפלל תפלת תענית וכן הילכתא: 
@22סז
@00לפורים 
@11שאילתא @33דמחייבין דבית ישראל למיכל ומשתי בפוריא @44(א) ואורויי ושבוחי קמי שמיא על כל ניסייא דעבד לן @44(ב) ואסור במלאכה דתני רב יוסף ועשה אותו יום משתה ושמחה ויום טוב @55עג שאפי' יום משתה שאסור בהספד ושמחה מלמד שאסור בתענית ויום טוב מלמד שאסור בעשיית מלאכה ואמר רבא בר בריה דרבא משתה ושמחה קבילו עילוייהו י"ט לא קבילו עלייהו דאילו בצוואה כתיב משתה ושמחה ויום טוב ואילו כי עביד אינון משתה ושמחה כתיב ביה יום טוב לא כתיב ביה: 
@11ברם @33צריך מקום שנהגו שלא לעשות מלאכה בפוריא והלך אחד ועשה מלאכה מאי מי אמרינן כיון דלא קבילו עליהו ומנהגא הוא דנהוג מנהגא הוא לא מילתא הוא או דילמא כיון דאמר מר דברים המותרים ואחרים נהגו בהן איסור אין אתה רשאי להתירם בפניהם אי עביד עבדינן ביה דינא אי לא ת"ש דרב חזייה לההוא גברא דהוה קא שרי כיתנא בפוריא לטייה משום דקא עביד בפוריא ולא צמח כיתניה ואמאי עבד רב הכי והא אמר מר לא קבילו י"ט עילוייהו אמר רב כהנא אתרא דנהיג שלא לעשות מלאכה @44(ג) אי הכי לשמותיה שמותיה אמרי @44(ד) כיון דלא צמח כיתניה היינו שמתא @55עד ומנלן דמנהגא מילתא @44(ה) היא אמר רבא בר אבא אמר רבי יוחנן אמר רב דכתיב שמע בני מוסר אביך ואל תטוש תורת אמך: 
@11שאילתא @33דמחייבין דבית ישראל למיכל ולמשתי בפוריא ואודויי ושבוחי קמי שמיא על כל ניסיא דעביד להון קב"ה דכתיב לעשות אותם ימי משתה ושמחה @44(ו) ועדיף יומא דפורייא כיום שניתנה בו תורה כי הא דמר בריה דרבינא הוה יתיב בתעניתא כולה שתא @44(ז) לבר מן תרי יומי דעצרתא יום שניתנה בו תורה @44(ח) ולבר מן תרי יומי דפורייא משום ניסא ומיחייב לשדורי חד לחבריה מתנתא דתני רב יוסף ומשלוח מנות איש לרעהו ומתנות לאביונים ומשלוח מנות איש לרעהו @44(ט) שתי מתנות לאדם אחד ומתנות לאביונים שתי מתנות לשני בני אדם @44(י) רבי יהודה שדר ליה רבי הושעיא אטמא דעגלא תילתא וגרבא דחמרא שלח ליה קיימת בנו רבינו ומשלוח מנות איש לרעהו הדר שלח ליה עגלא תילתא ותלתא גרבי חמרא שלח ליה קיימת בנו רבינו ומתנות לאביונים @44(יא) ר' יהודה נשיאה ואביי בר חנן ור' חנינא בר אביי מחלפין סעודתיהו להדדי ואמר רבא מיחייב איניש @44(יב) למיכל ולמישתי ולאיבסומי בפורייא עד דלא ידע בין ארור המן לברוך מרדכי רבא ורבי זירא עבדו סעודת פוריא בהדי הדדי קם רבא ושחטיה לרבי זירא בעי רחמי עילויה ואחייה לשתא אחרינא אמר ליה ליתיה מר ליעביד סעודת פורים אמר ליה לא כל שעתא מתרחיש ניסא: 
@11ברם @33צריך סעודת פורים מהו למיכליה בליליא מי אמרינן הואיל ומשום אודויי הוא ושפיר דמי או דילמא כיון דכתיב ביה ימי משתה ושמחה ביממא אין בליליא לא ת"ש דאמר רבא סעודת פורים שאכלה בלילה לא יצא מאי טעמא ימי משתה ושמחה כתיב ביה רב אשי הוה יתיב קמיה דאמימר נגה ולא הוה קא אתו רבנן אמר ליה אמאי לא אתו רבנן למתיבתא אמר ליה דילמא קא טרחין בסעודת פורים אמר ליה ולא איפשר למיכליה מאורתא אמר ליה ולא מדכר לה מר להאי דרבא דאמר רבא סעודת פורים שאכלה בלילה לא יצא אמר ליה לא שמיע לי תנא מיניה הילכתא ארבעין זימנין ודמי ליה כמא דמנח ליה בכיסיה וכן הילכתא: 
@11שאילתא @44@33(יג) דמחייבין דבית ישראל למקרא מגילה באורתא דתליסר יומי לירח אדר נגהי ארביסר ואע"ג דקרי לה מן אורתא מיחייב למתנייה בצפרא דאמר רבי יהושע בן לוי מצוה לקרותה בלילה ולשנותה ביום שנאמר למען יזמרך כבוד ולא ידום וכו' לעולם אודך כגון דאמרי אינשי עביד פרשתא ואתנייה ואמר רבי יהושע בן לוי נשים חייבות במקרא מגילה שאף הן היו באותו הנס קראה למפרע קראה על פה קראה בכל לשון לא יצא דתנן הקורא את המגילה למפרע לא יצא קראה על פה קראה תרגום לא יצא אבל קורין אותה ללועזות בלעז והלועז ששמע אשורית יצא ואילו מאן דקא אזיל לבי כנישתא ושמע דקרו לה לא לימא אשמע מהכא לסופא והדר אשמע הדין דלא שמעית ואי עביד הכי לא נפיק ידי חובתיה ואילו מאן דקא קרי את המגילה ושהא בה @44(יד) אם שהא כשיעור מיקרייה מרישא לסיפא לא יצא @44(טו) ואילו בהדי דקא קרי אשמיט ליה פסוקא וקרי בתריה לא לימא אקרא לסיפא והדר אקרייה לההוא פסוקא דהוה ליה כמאן דקא קראה למפרע אלא ליקריה לפסוקא וליקרי מן פסוקא לסופה: 
@11ברם @33צריך השמיט בה סופר פסוק אחד מהו למיקרייה על פה מי אמרינן מידי דהוה כמאן דאשמיט ליה ההוא בהדי דקא קרי ליה או דילמא התם טעמא דלא קרי ליה בדוכתיה אבל הכא כיון דקא קרי ליה בדוכתיה שפיר דמי ונפיק ידי חובתיה ת"ש דתניא השמיט בה סופר פסוק אחד וקראו על פה הקורא כמתרגם המתרגם יצא וכן הילכתא: 
@11שאילתא @33דמחייבין דבית ישראל למיקרי בליליא מגלתא בארבעה עשר ובחמשה עשר באדר מנלן אמר רבא דאמר קרא על כן היהודים הפרזים היושבים בערי הפרזות עושים את יום ארבעה עשר מדפרזים בארביסר מוקפות חומה בחמיסר אימ' פרזים בארביסר מוקפות חומה כלל לא ליקרו אטו מוקפין חומה לאו ישראל הוא ועוד מהודו ועד כוש כתיב ואימא פרזים בארביסר ומוקפין חומה אי בעו בארביסר אי בעו בחמיסר דכתי' את יום ארבעה עשר ואת יום חמשה עשר אי הוה כתי' את יום ארבעה עשר וחמש' עשר כדקא אמרת השתא דכתי' את יום ארבעה עשר ואת יום חמשה עשר אתא את (את) והפסיק האי לחודיה והאי לחודיה והילכתא כפרים ועיירות גדולות קורין בארבע' עשר ומוקפין חומה מימות יהושע קורין בחמשה עשר @44(טז) ודוקא דאית ביה עשרה בטלנים שהיו יושבין בדברי תורה ביום ובלילה @44(יז) ואסור לכפרים ולעיירות גדולות ולכרכים שאין מוקפין חומה מימות יהושע לקרוא מגלה ולקרא בספר תורה בויבא עמלק @44(יח) ולהזכיר על הניסים במודים אלא יום ארביסר בלבד וכרכין מוקפין חומה מימות יהושע קורין בחמיסר בלבד אבל תענית בין כרכים בין כפרים בין עיירות כולן מתענין בשלשה עשר באדר דאמר שמואל בר רב יצחק שלשה עשר זמן קהילה לכל היא שנאמר ושאר היהודים אשר במדינות המלך נקהלו ועמד על נפשם ביום שלשה עשר לחדש אדר @44(יט) מאי קהילה יום תענית ומאי יום כניסה שמתכנסים בו ויושבין בתענית ומבקשים רחמים @44(כ) וכשחל שלשה עשר להיות בשבת מקדימין ויושבין בחמישי בשבת בתענית שהוא יום אחד עשר באדר מפני שאסור להתענות בערב שבת מפני טורח שבת וכשחל י"ג להיות בחמישי בשבת מתענין בו ביום שהוא זמנו אבל מקרא מגילה אין קורין אלא בארביסר בלבד @44(כא) וחייבים לקרוא את המגילה בלילה ולשנותה ביום שנאמר למען יזמרך כבוד ולא ידום ואסור לקרות את המגלה בשבת מאי טעמא אמר רבא הכל חייבין במקרא מגילה ואין הכל בקיאין במקרא מגילה גזירה שמא יטלנו בידו וילך אצל בקי ללמוד ויעבירנו ארבע אמות דרך רשות הרבים והיינו טעמא דשופר והיינו טעמא דלולב תנן אי זו היא עיר גדולה כל שיש בה עשרה בטלנים פחות מיכן הרי זה כפר באלו אמרו מקדימין ולא מאחרין אבל זמן כהנים ותשעה באב וחגיגה והקהל מאחרין ולא מקדימין ובזמן שחל שלשה עשר באדר להיות בערב שבת או בשבת מקדימין ומתענין בחמישי בשבת מפני שהוא נס ונס מקדימין ולא מאחרין אבל תשעה באב בזמן שחל להיות בשבת מאחרין ומתענין לאחר שבת מפני שהיה בו פורענות ופורענות מאחרין ולא מקדימין ואסור להתענות בשבת מפני כבוד השבת ולא בערב שבת מפני טורח שבת @55עה וזה ששנו חכמים חל להיות בשבת כפרים מקדימין ליום הכניסה @44(כב) בזמן חכמי' הראשוני' שהיו בקיאין בחשבון מולד לבנה ובדיקדוקי סוד העיבור היה יום ערבה בא בשבת ופורים בשבת @44(כג) ומקרא מגילה בשבת @44(כד) ומוציאין לולב בשבת ותוקעין שופר בשבת שחל ראש השנה להיות בו אבל היום שאין חכמים בקיאין בחשבון תולדות לבנה ובדיקדוקי סוד העיבור גזרו חכמים שלא להוציא לולב לברך בו בשבת ואפילו בבית וכן במגילה אמר רבא גזירה שמא יטלנו בידו וילך אצל בקי ללמוד ויעבירנו ארבע אמות ברשות הרבים וזה ששנו חכמים מגלה נקראת באחד עשר בי"ב בי"ג בי"ד לא פחות ולא יתר כרכין המוקפין חומה מימות יהושע בן נון קורין בחמשה עשר כפרים ועיירות גדולות קורין בי"ד אלא שהכפרים מקדימים ליום הכניסה ופירשו חכמי' וכי מאחר שמוקפין חומה קורין בט"ו כפרים ועיירות גדולות קורין בארבעה עשר בי"ג מי קורא כך פירשו חכמים ממשנה זו אתה למד אלא שהכפרים מקדימין ליום הכניסה וכי מאחר שהכפרים ועיירות גדולות קורין מגילה בי"ד באי זה צד חזר ושנה אלא שהכפרים מקדימין ליום הכניסה כך פירשו חכמים יום כניסה יום תענית הוא שהקהל מתכנסין ומתענין בו בי"ג באדר שכך כתוב נקהלו היהודים ועמד על נפשם ביום שלשה עשר לחדש אדר מיכאן את למד שי"ג תענית ובי"ד שמחה ומשתה אלא כך תיקנו חכמים לכפרים בזמן שבית המקדש קיים היו קורין מגילה ביום הכניסה בזמן שתענית בא בה' בשבת שהוא יום י"א כפרים היו קורין מגילה בתענית בי"א @44(כה) ובזמן שתענית בא בי"ג בחמישי בשבת כפרים ועיירות גדולות קורין מגילה בו מפני שהיו הכפרים מספקים מים ומזון לאחיהם שבכרכים היתה כתובה בסם ובסקרא בקומוס ובקנקנתום על הנייר ועל הדיפתרא לא יצא עד שתהא כתובה אשורית על הספר בדיו סם סמא סיקרא רבה בר רב חנא א"ר יוחנן סקרתא קומוס קומא קנקנתום אמר רבא בר שמואל חדתא דאושכפי דיפתרא קמיח מליח ולא עפיץ נייר מחקא @44(כו) מאי נייר מחקא גויל דהוה כתוב ומחיק והדר כתיב ביה את המגילה. עד שתהא כתובה אשורית על הספר בדיו מנהני מילי אמר רבא @44(כז) אתייא כתיבה כתיבה כתיב הכא ותכתוב אסתר וכתיב התם ויאמר להם ברוך מפיו יקרא אלי את כל הדברים האלה ואני כותב על הספר בדיו למדנו קדושת מגילה מקדושת כתובים וקדושת כתובים מקדושת נביאים קדושת נביאים מקדושת ספר תורה @44(כח) וספר תורה מנלן גמירי ספר ספר כתיב הכא ואני כותב על הספר וכתיב לקח את ספר התורה הזה @44(כט) מיכן שספר תורה אסור לכתוב אותו אלא בעורות מעובדים @44(ל) שעובדין בעפץ לשום תורה @44(לא) ועל גבי ספר מאי גבי ספר מקום שיער שהוא למעלן ואסור לכתוב אותו אלא בדיו @44(לב) ואסור לתפור אותו בפשתן אלא בגידים @44(לג) ואף נביאים והתורה אסור לכתוב אותן כי אם בספר תורה @44(לד) וכן מגילה שאע"פ שאין כתוב בה הזכרת השם ואע"פ שנקראת איגרת אסור לכתוב אותה אלא בנביאים: 
@99סליק לה ספר ואלה שמות ברוך היוצר נשמות 


