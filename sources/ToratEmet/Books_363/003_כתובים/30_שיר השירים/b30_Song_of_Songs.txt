&UniqueId=750&LastLevelIndex=2&Comments=&TextSource=J. Alan Groves Center - בתנאי רשיון CC-2.5&GroupId=b30&CosmeticsType==726&ForcedBookName=ללא ניקוד&PutNewLinesAsIs=0&SearchInTitles=0
$ שיר השירים - ללא ניקוד


~ שיר השירים פרק-א

! {א}
שיר השירים אשר לשלמה:
! {ב}
ישקני מנשיקות פיהו כי טובים דדיך מיין:
! {ג}
לריח שמניך טובים שמן תורק שמך על כן עלמות אהבוך:
! {ד}
משכני אחריך נרוצה הביאני המלך חדריו נגילה ונשמחה בך נזכירה דדיך מיין מישרים אהבוך: <B>(פ)</B>
! {ה}
שחורה אני ונאוה בנות ירושלם כאהלי קדר כיריעות שלמה:
! {ו}
אל תראוני שאני שחרחרת ששזפתני השמש בני אמי נחרו בי שמני נטרה את הכרמים כרמי שלי לא נטרתי:
! {ז}
הגידה לי שאהבה נפשי איכה תרעה איכה תרביץ בצהרים שלמה אהיה כעטיה על עדרי חבריך:
! {ח}
אם לא תדעי לך היפה בנשים צאי לך בעקבי הצאן ורעי את גדיתיך על משכנות הרעים: <B>(פ)</B>
! {ט}
לססתי ברכבי פרעה דמיתיך רעיתי:
! {י}
נאוו לחייך בתרים צוארך בחרוזים:
! {יא}
תורי זהב נעשה לך עם נקדות הכסף:
! {יב}
עד שהמלך במסבו נרדי נתן ריחו:
! {יג}
צרור המר דודי לי בין שדי ילין:
! {יד}
אשכל הכפר דודי לי בכרמי עין גדי: <B>(ס)</B>
! {טו}
הנך יפה רעיתי הנך יפה עיניך יונים:
! {טז}
הנך יפה דודי אף נעים אף ערשנו רעננה:
! {יז}
קרות בתינו ארזים רחיטנו ברותים:

~ שיר השירים פרק-ב

! {א}
אני חבצלת השרון שושנת העמקים:
! {ב}
כשושנה בין החוחים כן רעיתי בין הבנות:
! {ג}
כתפוח בעצי היער כן דודי בין הבנים בצלו חמדתי וישבתי ופריו מתוק לחכי:
! {ד}
הביאני אל בית היין ודגלו עלי אהבה:
! {ה}
סמכוני באשישות רפדוני בתפוחים כי חולת אהבה אני:
! {ו}
שמאלו תחת לראשי וימינו תחבקני:
! {ז}
השבעתי אתכם בנות ירושלם בצבאות או באילות השדה אם תעירו ואם תעוררו את האהבה עד שתחפץ: <B>(ס)</B>
! {ח}
קול דודי הנה זה בא מדלג על ההרים מקפץ על הגבעות:
! {ט}
דומה דודי לצבי או לעפר האילים הנה זה עומד אחר כתלנו משגיח מן החלנות מציץ מן החרכים:
! {י}
ענה דודי ואמר לי קומי לך רעיתי יפתי ולכי לך:
! {יא}
כי הנה הסתו עבר הגשם חלף הלך לו:
! {יב}
הנצנים נראו בארץ עת הזמיר הגיע וקול התור נשמע בארצנו:
! {יג}
התאנה חנטה פגיה והגפנים סמדר נתנו ריח קומי לכי רעיתי יפתי ולכי לך: <B>(ס)</B>
! {יד}
יונתי בחגוי הסלע בסתר המדרגה הראיני את מראיך השמיעיני את קולך כי קולך ערב ומראיך נאוה: <B>(ס)</B>
! {טו}
אחזו לנו שועלים שועלים קטנים מחבלים כרמים וכרמינו סמדר:
! {טז}
דודי לי ואני לו הרעה בשושנים:
! {יז}
עד שיפוח היום ונסו הצללים סב דמה לך דודי לצבי או לעפר האילים על הרי בתר: <B>(ס)</B>

~ שיר השירים פרק-ג

! {א}
על משכבי בלילות בקשתי את שאהבה נפשי בקשתיו ולא מצאתיו:
! {ב}
אקומה נא ואסובבה בעיר בשוקים וברחבות אבקשה את שאהבה נפשי בקשתיו ולא מצאתיו:
! {ג}
מצאוני השמרים הסבבים בעיר את שאהבה נפשי ראיתם:
! {ד}
כמעט שעברתי מהם עד שמצאתי את שאהבה נפשי אחזתיו ולא ארפנו עד שהביאתיו אל בית אמי ואל חדר הורתי:
! {ה}
השבעתי אתכם בנות ירושלם בצבאות או באילות השדה אם תעירו ואם תעוררו את האהבה עד שתחפץ: <B>(ס)</B>
! {ו}
מי זאת עלה מן המדבר כתימרות עשן מקטרת מור ולבונה מכל אבקת רוכל:
! {ז}
הנה מטתו שלשלמה ששים גברים סביב לה מגברי ישראל:
! {ח}
כלם אחזי חרב מלמדי מלחמה איש חרבו על ירכו מפחד בלילות: <B>(ס)</B>
! {ט}
אפריון עשה לו המלך שלמה מעצי הלבנון:
! {י}
עמודיו עשה כסף רפידתו זהב מרכבו ארגמן תוכו רצוף אהבה מבנות ירושלם:
! {יא}
צאינה וראינה בנות ציון במלך שלמה בעטרה שעטרה לו אמו ביום חתנתו וביום שמחת לבו: <B>(ס)</B>

~ שיר השירים פרק-ד

! {א}
הנך יפה רעיתי הנך יפה עיניך יונים מבעד לצמתך שערך כעדר העזים שגלשו מהר גלעד:
! {ב}
שניך כעדר הקצובות שעלו מן הרחצה שכלם מתאימות ושכלה אין בהם:
! {ג}
כחוט השני שפתתיך ומדבריך נאוה כפלח הרמון רקתך מבעד לצמתך:
! {ד}
כמגדל דויד צוארך בנוי לתלפיות אלף המגן תלוי עליו כל שלטי הגבורים:
! {ה}
שני שדיך כשני עפרים תאומי צביה הרועים בשושנים:
! {ו}
עד שיפוח היום ונסו הצללים אלך לי אל הר המור ואל גבעת הלבונה:
! {ז}
כלך יפה רעיתי ומום אין בך: <B>(ס)</B>
! {ח}
אתי מלבנון כלה אתי מלבנון תבואי תשורי מראש אמנה מראש שניר וחרמון ממענות אריות מהררי נמרים:
! {ט}
לבבתני אחתי כלה לבבתיני באחד מעיניך באחד ענק מצורניך:
! {י}
מה יפו דדיך אחתי כלה מה טבו דדיך מיין וריח שמניך מכל בשמים:
! {יא}
נפת תטפנה שפתותיך כלה דבש וחלב תחת לשונך וריח שלמתיך כריח לבנון: <B>(ס)</B>
! {יב}
גן נעול אחתי כלה גל נעול מעין חתום:
! {יג}
שלחיך פרדס רמונים עם פרי מגדים כפרים עם נרדים:
! {יד}
נרד וכרכם קנה וקנמון עם כל עצי לבונה מר ואהלות עם כל ראשי בשמים:
! {טו}
מעין גנים באר מים חיים ונזלים מן לבנון:
! {טז}
עורי צפון ובואי תימן הפיחי גני יזלו בשמיו יבא דודי לגנו ויאכל פרי מגדיו:

~ שיר השירים פרק-ה

! {א}
באתי לגני אחתי כלה אריתי מורי עם בשמי אכלתי יערי עם דבשי שתיתי ייני עם חלבי אכלו רעים שתו ושכרו דודים: <B>(ס)</B>
! {ב}
אני ישנה ולבי ער קול דודי דופק פתחי לי אחתי רעיתי יונתי תמתי שראשי נמלא טל קוצותי רסיסי לילה:
! {ג}
פשטתי את כתנתי איככה אלבשנה רחצתי את רגלי איככה אטנפם:
! {ד}
דודי שלח ידו מן החר ומעי המו עליו:
! {ה}
קמתי אני לפתח לדודי וידי נטפו מור ואצבעתי מור עבר על כפות המנעול:
! {ו}
פתחתי אני לדודי ודודי חמק עבר נפשי יצאה בדברו בקשתיהו ולא מצאתיהו קראתיו ולא ענני:
! {ז}
מצאני השמרים הסבבים בעיר הכוני פצעוני נשאו את רדידי מעלי שמרי החמות:
! {ח}
השבעתי אתכם בנות ירושלם אם תמצאו את דודי מה תגידו לו שחולת אהבה אני:
! {ט}
מה דודך מדוד היפה בנשים מה דודך מדוד שככה השבעתנו:
! {י}
דודי צח ואדום דגול מרבבה:
! {יא}
ראשו כתם פז קוצותיו תלתלים שחרות כעורב:
! {יב}
עיניו כיונים על אפיקי מים רחצות בחלב ישבות על מלאת:
! {יג}
לחיו כערוגת הבשם מגדלות מרקחים שפתותיו שושנים נטפות מור עבר:
! {יד}
ידיו גלילי זהב ממלאים בתרשיש מעיו עשת שן מעלפת ספירים:
! {טו}
שוקיו עמודי שש מיסדים על אדני פז מראהו כלבנון בחור כארזים:
! {טז}
חכו ממתקים וכלו מחמדים זה דודי וזה רעי בנות ירושלם:

~ שיר השירים פרק-ו

! {א}
אנה הלך דודך היפה בנשים אנה פנה דודך ונבקשנו עמך:
! {ב}
דודי ירד לגנו לערוגות הבשם לרעות בגנים וללקט שושנים:
! {ג}
אני לדודי ודודי לי הרעה בשושנים: <B>(ס)</B>
! {ד}
יפה את רעיתי כתרצה נאוה כירושלם אימה כנדגלות:
! {ה}
הסבי עיניך מנגדי שהם הרהיבני שערך כעדר העזים שגלשו מן הגלעד:
! {ו}
שניך כעדר הרחלים שעלו מן הרחצה שכלם מתאימות ושכלה אין בהם:
! {ז}
כפלח הרמון רקתך מבעד לצמתך:
! {ח}
ששים המה מלכות ושמנים פילגשים ועלמות אין מספר:
! {ט}
אחת היא יונתי תמתי אחת היא לאמה ברה היא ליולדתה ראוה בנות ויאשרוה מלכות ופילגשים ויהללוה:
! {י}
מי זאת הנשקפה כמו שחר יפה כלבנה ברה כחמה אימה כנדגלות: <B>(ס)</B>
! {יא}
אל גנת אגוז ירדתי לראות באבי הנחל לראות הפרחה הגפן הנצו הרמנים:
! {יב}
לא ידעתי נפשי שמתני מרכבות עמי נדיב:

~ שיר השירים פרק-ז

! {א}
שובי שובי השולמית שובי שובי ונחזה בך מה תחזו בשולמית כמחלת המחנים:
! {ב}
מה יפו פעמיך בנעלים בת נדיב חמוקי ירכיך כמו חלאים מעשה ידי אמן:
! {ג}
שררך אגן הסהר אל יחסר המזג בטנך ערמת חטים סוגה בשושנים:
! {ד}
שני שדיך כשני עפרים תאמי צביה:
! {ה}
צוארך כמגדל השן עיניך ברכות בחשבון על שער בת רבים אפך כמגדל הלבנון צופה פני דמשק:
! {ו}
ראשך עליך ככרמל ודלת ראשך כארגמן מלך אסור ברהטים:
! {ז}
מה יפית ומה נעמת אהבה בתענוגים:
! {ח}
זאת קומתך דמתה לתמר ושדיך לאשכלות:
! {ט}
אמרתי אעלה בתמר אחזה בסנסניו ויהיו נא שדיך כאשכלות הגפן וריח אפך כתפוחים:
! {י}
וחכך כיין הטוב הולך לדודי למישרים דובב שפתי ישנים:
! {יא}
אני לדודי ועלי תשוקתו: <B>(ס)</B>
! {יב}
לכה דודי נצא השדה נלינה בכפרים:
! {יג}
נשכימה לכרמים נראה אם פרחה הגפן פתח הסמדר הנצו הרמונים שם אתן את דדי לך:
! {יד}
הדודאים נתנו ריח ועל פתחינו כל מגדים חדשים גם ישנים דודי צפנתי לך:

~ שיר השירים פרק-ח

! {א}
מי יתנך כאח לי יונק שדי אמי אמצאך בחוץ אשקך גם לא יבוזו לי:
! {ב}
אנהגך אביאך אל בית אמי תלמדני אשקך מיין הרקח מעסיס רמני:
! {ג}
שמאלו תחת ראשי וימינו תחבקני:
! {ד}
השבעתי אתכם בנות ירושלם מה תעירו ומה תעררו את האהבה עד שתחפץ: <B>(ס)</B>
! {ה}
מי זאת עלה מן המדבר מתרפקת על דודה תחת התפוח עוררתיך שמה חבלתך אמך שמה חבלה ילדתך:
! {ו}
שימני כחותם על לבך כחותם על זרועך כי עזה כמות אהבה קשה כשאול קנאה רשפיה רשפי אש שלהבתיה:
! {ז}
מים רבים לא יוכלו לכבות את האהבה ונהרות לא ישטפוה אם יתן איש את כל הון ביתו באהבה בוז יבוזו לו: <B>(ס)</B>
! {ח}
אחות לנו קטנה ושדים אין לה מה נעשה לאחתנו ביום שידבר בה:
! {ט}
אם חומה היא נבנה עליה טירת כסף ואם דלת היא נצור עליה לוח ארז:
! {י}
אני חומה ושדי כמגדלות אז הייתי בעיניו כמוצאת שלום: <B>(פ)</B>
! {יא}
כרם היה לשלמה בבעל המון נתן את הכרם לנטרים איש יבא בפריו אלף כסף:
! {יב}
כרמי שלי לפני האלף לך שלמה ומאתים לנטרים את פריו:
! {יג}
היושבת בגנים חברים מקשיבים לקולך השמיעיני:
! {יד}
ברח דודי ודמה לך לצבי או לעפר האילים על הרי בשמים: <B>(פפפ)</B>
