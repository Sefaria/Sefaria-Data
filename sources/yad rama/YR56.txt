כחד מאנפי הקנאות דלא קני עד דגמר ההוא מעשה דקני 
בגויה.#
הילכך אי מטי שטרא לידיה דמקבל מחיי נותן, אהני 
למקני לאחר מיתה דומיא דאמירה גרידתא, דהא כי קני 
מכח אמירה גרידתא הוא דקני, והאי שטרא לאו לאלומיה 
לקנינו אהני אלא למגרעיה לקנינו הוא דאהני, דאי לא מטי 
שטרא לידיה מחיי נותן אע"ג דמטי לידיה לאחר מיתה לא 
קני, דהא לא ניחא ליה דליקני אלא לבתר דמטי שטרא 
לידיה וכבר חיילא אממונא ירושה דאורייתא לאחר מיתה 
מקמי דלימטי שטרא לידיה.#
והא מילתא לא משכחת לה אלא במצוה מחמת מיתה 
וכיוצא בו, דכיון דקני באמירה וקאמר כתבו חיישינן שמא 
לא גמר להקנותו אלא בשטר ואין שטר לאחר מיתה. אבל 
מתנת שכיב מרע במקצת היכא דלא הוי מצוה מחמת מיתה 
הא קי"ל דבעייא קנין, והכא כיון דמנה קא מקני ליה, אע"ג 
דקנו מיניה נמי לא קני עד דמקני ליה אגב ארעא, דקי"ל 
אין מטבע נקנה בחליפין. אבל (איכא) [היכא] דלא אקני ליה 
אגב ארעא, לא שנא אמר תנו ולא שנא אמר כתבו ולא 
שנא אמר כתבו ותנו, לא שנא כתבו ונתנו מחיים ולא שנא 
לאחר מיתה, לא קני. אבל ודאי אי קנו מיניה אגב ארעא 
ואמר כתבו ותנו מנה, חיישינן שמא לא גמר להקנותו אלא 
בשטר ואין שטר לאחר מיתה, וכיון דאקנייה אגב ארעא 
וקאמר כתבו שמע מינה דלא גמר להקנותו אלא בשטר. 
ודוקא דלא אמר אף כתובו וחתומו והבו ליה כדבעינן 
למימר קמן.#
והשתא דאמרת דאפילו במצוה מחמת מיתה כי אמרינן 
אין כותבין ונותנין לאחר מיתה אבל מחיים כותבין 
ונותנין, ההוא דגרסינן בפרק מי שמת (לקמן קנב,ב) מתנת 
שכיב מרע שכתוב בה קנין חיישינן שמא לא גמר להקנותו 
אלא בשטר ואין שטר לאחר מיתה, על כרחיך ההיא נמי 
כשמת הנותן קודם מסירת השטר עסקינן, דאי מחיים הא 
אמרת כותבין ונותנין. דיקא נמי מדקא נקיט טעמא נמי 
התם משום דאין שטר לאחר מיתה.#
וכי תימא מאי שנא הכא דקפיד לאשמועינן דבשמת 
קאי, ומאי שנא התם דלא קא קפיד לאשמועינן דבשמת 
קאי. התם דנקט מתנת שכיב מרע שכתב בה קנין, דמשמע 
דכתיבא וקיימא, מסתמא לאחר מיתה משמע, דסתם מתנת 
שכיב מרע לא מיכתבא אלא לאחר מיתה, דהא צריך 
למכתב בה ומגו מרעיה איפטר לבית עולמיה, דאי לא 
כתיב בה הכי צריך מקבל מתנה לאייתויי סהדי דמגו 
מרעיה איפטר, ואי לא חיישינן דילמא עמד בנתיים 
ואיבטילא ליה מתנתיה. ואלו הכא לא קא מיירי במתנת 
שכיב מרע דבעינא וקיימא כי אורחא, אלא דינא דשכיב 
מרע שאמר כתבו ותנו מנה לפלוני קמ"ל אם כותבין 
ונותנין ואם לאו, וכיון דבהא קא מיירי על כרחיך אצטריך 
לאשמועינן דכי קאמר אין כותבין ונותנין לאחר מיתה 
קאמר אבל מחיים כותבין ונותנין. ואע"ג דצריך למכתב בה 
מגו מרעיה אתפטר לבית עולמיא, ההוא לרוחא דמילתא 
הוא דצריך למכתב בה הכי, דלא ליצטריך מקבל מתנה 
לאיתויי סהדי דלא עמד בנתיים. מיהו אי קא ניחא ליה 
למקבל מתנה למיכתב ליה שטרא מחיים, כתבינן ביה כד 
קציר ורמי בערסיה ולא כתבינן ביה מגו מרעיה איתפטר 
לבית עולמיה, ולכי מתפטר נותן לבית עולמיה צריך מקבל 
מתנה לאייתויי סהדיה דמיגו מרעיה אתפטר.#
ומסתברא דכי כתבו ונתנו לאחר מיתה ואין שם עדים 
שאמר להם כתבו ותנו, הרי השטר כשר. דדייקינן טעמא 
דאמר כתבו ותנו, הא לא אמר כתבו ותנו כותבין ונותנין 
ואפילו לאחר מיתה, דכיון דלא אמר כתבו הרי לא נתכוון 
להקנותו בשטר אלא באמירה בעלמא, ושטרא דכתבין 
סהדי לאחר מיתה לאו למקנא ביה קא כתבי ליה אלא 
לראיה בעלמא קא כתבי ליה. והכי נמי מסתברא, דאי ס"ד 
דכל היכא דכותבין לאחר מיתה ולא כלום הוא, הכא אמאי 
אין כותבין, ומאי פסידא אית להו ליורשין בהכי. אלא לאו 
משום היכא דכתבין לאחר מיתה איכא למימר דכי כתבי 
בדין כתבי ועל היורשין להביא ראיה דאמר מיתנא  לסהדי 
כתובו כי היכי לבטוליה לשטרא. ועוד דאי אמרת דאע"ג 
דלא אמר להו כתובו נמי לית להו למכתב לאחר מיתה אם 
כן מתנת שכיב מרע דצריך למיכתב מגו מרעיה איתפטר 
לבית עולמיה היכי משכחת לה. אלא ודאי שמע מינה דכל 
היכא דלא אמר כתובו אי נמי אמר כתובו במיפה כחו 
כותבין ונותנין אפי' לאחר מיתה:#
#
קעד. מתיב רבי אבא בר ממל בריא שאמר כתבו ותנו 
מנה לפלוני ומת אין כותבין ונותנין. 
בריא הוא דלא מיקני באמירה, הא שכיב מרע מיקני 
באמירה, במצוה מחמת מיתה אי נמי במחלק כל נכסיו, 
כותבין ונותנין. אפילו לאחר מיתה. הוא מותיב לה והוא 
מפרק לה במיפה את כחו. וצריכינן לברורי דהאי תיובתא 
דרבי אבא בר ממל לאו לטעמיה דרבי אלעזר דאמר אין 
כותבין ונתנין בלחוד הוא, אלא לרבי יוחנן נמי קא מותיב. 
וכי תימא אי לרבי יוחנן דאמר תיבדק מאי תיובתא, דילמא 
דבריא הוא דאין כותבין כלל, הא דשכיב מרע תיבדק, 
דזימנין כותבין וזימנין אין כותבין, הכי קא מותיב, אי ס"ד 
בשכיב מרע נמי איכא אנפא דאין כותבין ונותנין, 
אדאשמעינן בבריא דלא מיקני באמירה, בשכיב מרע גופיה 
הוה ליה לפלוגי, ומאי איריא דנקט בריא.#
#
הוא מותיב לה והוא מפרק לה, במיפה את כחו, ובריא 
הוא דאין כותבין הא שכיב מרע כותבין ונותנין. והאי 
פירוקא לא שייך אלא לטעמיה דרבי יוחנן דאמר תיבדק 
וסבירא ליה דכל היכא דאיכא למימר דליפות כחו הוא 
דאיכוון כותבין ונותנין, דאי לרבי אלעזר לא שנא הכי ולא 
שנא הכי חיישינן, דאי סלקא דעתך מודי רבי אלעזר 
במיפה את כחו, אם כן הא דגרסינן לקמן (בסמוך) אמר רב 
יהודה אמר שמואל הלכה כותבין ונותנין ואוקימנא בפרק 
מי שמת (לקמן קנב,א) במיפה את כחו וקאמר הלכה מכלל 
דפליגי, ש"מ ר' אלעזר אפילו במיפה את כחו פליג, והא 
אמרת מודה רבי אלעזר במיפה את כחו. אלא ודאי אפילו 
.דח#
במיפה את כחו פליגי, וכי קא מפריק לה במיפה את כחו 
אליבא דר"י בלחוד קא מפריק.#
ואם תמצי לומר דכי קא מפריק לה במיפה את כחו אפי' 
לר"א קא מפריק, דהיכא דמיפה את כחו אפילו רבי אלעזר 
מודי דכותבין ונותנין, דעד כאן לא פליג רבי אלעזר אדר' 
יוחנן דאמר תיבדק אלא היכא דלא גלי אדעתיה בהדיא 
דליפות כחו הוא דאיכוון, דאע"ג דאתברר דכתב מעיקרא 
דיתיקי אחריתי לאחרינא לא אמרינן דכי אמר ליה לשני 
כתובו ליפות כחו הוא דאכוון, דאיכא למימר ליפות את 
כחו ואיכא למימר לא גמר להקנותו אלא בשטר ויד בעל 
השטר על התחתונה. ורבי יוחנן אמר כיון דכתב מעיקרא 
דיתיקי אחריתי לאחרינא מוכחא מילתא דכי אמר גבי שני 
כתבו ליפות כחו הוא דאכוון וכמאן דגלי אדעתיה דליפות 
כחו הוא דכתב ליה, אפילו רבי אלעזר מודי דכותבין 
ונותנין. והא דאמר רב יהודה אמר שמואל הלכה כותבין 
ונותנין ואוקימנא במיפה את כחו, דשמעת מינה דאפילו 
במיפה את כחו פליגי, דילמא רבי אבא בר ממל ורב יאודה 
אמר שמואל פליגי בהא מילתא. רבי אבא בר ממל סבר 
במיפה את כחו כולי עלמא לא פליגי, ורב יהודה אמר 
שמואל סבר אפילו במיפה את כחו נמי (כי) פליגי. היכי 
דמי מיפה את כחו, דאמר להו לסהדי אף כתובו וחתומו 
והבו ליה דגלי אדעתיה דלא בשטרא קא מיכוון לאקנויי 
ליה, דאם כן מאי אף כתובו דקאמר דמשמע מילתא 
יתירתא. אלא ודאי כי קא מיכוון לאקנויי ליה באמירה קא 
מיכוון, והדר אמר אף כתובו וחתומו והבו ליה, כמאן 
דאמר עיבידו ליה מילתא יתירתא דלא הוה צריך לה, 
וליפות כחו הוא דקאמר.#
ולא תימא דוקא היכא דלא אתברר אי כתב דיתיקי 
אחריתי לאחרינא מקמי הכין ואי לא דאיכא למימר דילמא 
מעיקרא כתב דיתיקי אחריתי לאחרינא בכולהו נכסי 
והשתא קא בעי למיתני מיניהו מקצת להאי בתרא במצוה 
מחמת מיתה, ואמטול הכי קאמר להו דלכתבוה להאי 
בתריתא כי היכי לברורי דבתריתא היא ותיבטל קמיתא 
כדרב דימי, אלא אפילו היכא דאסהידו סהדי דהוו שכיחי 
גביה מכי אתמרע ועד דפקיד למכתבה להא מתנתא, 
ואסהידו דלא פקיד תפקדתא אחריני מכי אתמרע ועד 
השתא, כיון דאמר אף כתובו וחתומו והבו ליה, על כרחיך 
הא גלי אדעתיה דלאו בהאי שטרא קא מיכוין לאקנויי ליה, 
דאם כן מאי אף כתובו דקאמר, אלא ליפות כחו הוא דקא 
מיכוון דלכתבוה לתפקדתיה דלא לנשייוה ולראיה בעלמא 
קא מיכוון, ואמטול הכי כותבין ונותנין.#
והני מילי במצוה מחמת מיתה, אי נמי בכותב כל 
נכסיו. אבל מתנת שכיב מרע במקצת היכא דלא פקיד 
מחמת מיתה, והוא הדין למתנת בריא, לא שנא אמר 
כתובו ותנו מנה לפלוני ולא שנא אמר תנו ולא אמר 
כתובו, לא שנא מחיים ולא שנא לאחר מיתה, אין כותבין 
ונותנין, דלא קני אלא במשיכה, אי נמי אגב ארעא. והא 
דתניא בריא שאמר כתבו ותנו מנה לפלוני ומת אין כותבין 
ונותנין,  לא למימרא דמחיים כותבין ונותנין, דהא בריא 
הוא ולא קני באמירה ולא בכתיבה כי האי גוונא, אלא 
רבותא קמ"ל, דלא מיבעיא מחיים דלא דהא לא מקני 
באמירה, ועוד דמטלטלי נינהו ולא מיקנו בשטרא, אלא 
אפילו מת נמי, סד"א כיון דאמר כתובו גלי אדעתיה 
דבדעת שלימה קא מפקיד ומצוה לקיים דברי המת, אין 
כותבין ונותנין, דלא אמרינן מצוה לקיים דברי המת אלא 
היכא דאתפסיה לממונא בידא דשליש.#
והני מילי היכא דאמר כתובו ותנו מנה לפלוני, אבל 
אמר כתבו ותנו שדה פלונית לפלוני, אפילו בבריא נמי 
איכא לפלוגי, דאי מחיים כותבין ונותנין, והוא דלא הדר 
ביה נותן מקמי דמטי שטרא לידיה דמקבל, והוא דאמר 
להו נמי תיבו בשוקי ובבריתא וכתובו ליה. אבל לאחר 
מיתה אין כותבין ונותנין ולא תימא הכא חיישינן שמא לא 
נתכוון להקנותו אלא בשטר, אלא אימא ודאי לא נתכוון 
להקנותו אלא בשטר דאי לא קני ליה בשטרא במאי (בו) 
אקני ליה, וכיון דמית מקמי דמטי שטרא לידא דמקבל לא 
קני דאין שטר לאחר מיתה. ואע"ג דאמר אף כתובו 
וחתומו והבו ליה נמי אין כותבין ונותנין לאחר מיתה, דכי 
מהני האי לישנא גבי שכיב מרע דמקני באמירה, וכי אמר 
אף כתובו משמע דמילתא יתירתא קאמר ליה, אבל בריא 
דלא מצי לאקנויי באמירה אע"ג דאמר אף כתובו וחתומו 
נמי על כרחיך לאו למילתא יתירתא איכוון אלא לאקנויי 
ליה בהאי שטרא הוא דאיכוון דאי לא במאי (בו) אקני ליה. 
#
והשתא דאתית להכי איכא למימר דבריתא דקתני בריא 
שאמר כתבו ותנו מנה לפלוני ומת אין כותבין ונותנין, 
אפי' תימא דתרתי אתא לאשמועינן, בריא הוא דאין 
כותבין ונותנין אפי' במיפה את כחו, הא שכיב מרע 
כותבין ונותנין במיפה את כחו. ואפילו בריא לאחר מיתה 
הוא דאין כותבין ונותנין, הא מחיים כותבין ונותנין. 
ומשכחת לה במקרקעי, ומאי מנה, קרקע שוה מנה.#
וה"מ דלא קני מיניה, אבל ודאי אי קנו מיניה מקמי 
הכין ואמר להו כתובו, לא שנא אמר כתובו סתמא ולא 
שנא אמר אף כתובו וחתומו והבו ליה, כותבין ונותנין 
אפי' לאחר מיתה, דכיון דקנו מיניה מעיקרא קני, וכי אמר 
להו כתובו ודאי ליפות את כחו הוא דאיכוון. ולא אמרינן 
בהא שמא לא גמר להקנותו אלא בשטר, דאפילו בשכיב 
מרע דמקני באמירה בעלמא היכא דמוכחא דמילתא 
דליפות כחו הוא דאיכוון, כגון דכתב מעיקרא דיתיקי 
אחריתי לאיניש אחרינא קאמר רבי יוחנן כותבין ונותנין, 
וכל שכן בבריא דאיכא [למימר] דליפות כחו הוא דאיכוון, 
דאי מצריך ויזיף זוזיה בתר הכי מאחרינא בשטרא אי נמי 
מקביל עילויה אחריות לאיניש אחרינא, אהני ליה להאי 
מקבל מתנה למכתב ליה שטרא לברורי דהיא ניהי קמיתא, 
דכי נפקי תרי שטרי קמא ובתרא קמא זכי. תדע דהא גבי 
האומר זכו בשדה זו לפלוני וכתבו לו את השטר חוזר 
בשטר ואינו חוזר בשדה, ואמאי, לימא חיישינן שמא לא 
גמר להקנותו אלא בשטר וכל כמה דלא מטי שטרא לידיה 
יכול לחזור בין בשטר בין בשדה. אלא לאו ש"מ דגבי 
.כע>א.<>ש.<>ס<>פ:ר.0<ידרמה#
.כע>א.<>ש.<>ס<בבא בתרא קלה,ב - קלו,א#
.כע>א.<>ש.<>ס0<~>ס<#
.זע>א.<>ש.<>ס<>פ:ר.0<ידרמה#
.זע>א.<>ש.<>ס<בבא בתרא קלה,ב - קלו,א#
.זע>א.<>ש.<>ס0<~>ס<#
.דח#
בריא, כיוון דאהניא ליה כתיבת השטר לדין קדימה לא 
אמרינן שמא לא גמר להקנותו אלא בשטר, אלא ודאי 
ליפות כחו הוא דאיכוון. ועוד דשאני דינא דשכיב מרע 
מדינא דבריא בהאי עניינא, דאלו שכיב מרע כיון דלא 
אקני ליה אלא באמירה ובשטרא חיישינן שמא לא גמר 
להקנותו אלא בשטר, והאי דאקני ליה באמירה משום דלא 
איפשר לאקנויי בשטר ולא באנפא אחרינא אלא על ידי 
אמירה, אבל בבריא דלא מקני דרך מתנה באמירה גרידתא 
כי קנו מיניה והדר אמר כתובו ליכא למיחש שמא לא גמר 
להקנותו אלא בשטר, דאם כן (לימא) [למה] ליה למקנא 
מיניה ליקני ליה בשטרא גרידא. אלא לאו שמע מינה דמכי 
קנו מיניה גמר ואקני ליה ושטר לראיה בעלמא הוא 
דאצטריך ליה:#
#
[קלו,א] קעה. איתמר אמר רב יהודה אמר שמואל 
הלכה כותבין ונותנין וכן אמר רבא אמר 
רב נחמן הלכה כותבין ונותנין. ודוקא בש"מ דמצוה מחמת 
מיתה, ובמיפה את כחו, לא שנא דאמר בהדיא אף כתובו 
וחתומו והבו ליה ולא שנא דאמר כתובו סתמא. והוא 
דמוכחא מילתא דליפות כחו הוא דאיכוון כדרב דימי, אבל 
היכא דאמר כתובו סתמא ולא מוכחא מילתא דליפות כחו 
[הוא] דאיכוון אין כותבין ונותנין לאחר מיתה, דהא [ד]א"ר 
יהודה אמר שמואל הלכה כותבין ונותנין הא אוקימנא 
בהדיא בפ' מי שמת (לקמן קנב,א) במיפה את כחו. ורבא א"ר 
נחמן נמי אמימריה דא"ר יהודה אמר שמואל קאי, דהא וכן 
קאמר, דש"מ דתרויהו חד סברא [אית] להו. וכן הילכתא:#
#
יא. הכותב נכסיו לבנו לאחר מותו צריך שיכתוב לו 
מהיום ולאחר מיתה דברי ר' יהודה ר' יוסי 
אומר אינו צריך. אוקימנא למתני' בשטר שאין בו קנין ויש 
בו זמן. והוא דזכה ביה בשטרא מחיי(ם) נותן, רבי יהודה 
סבר צריך מהיום ואי לא אשתכח דלא אקני ליה ולא מידי 
אלא לאחר מיתה וכבר זכו בהן היורשין, ורבי יוסי סבר 
זמנו של שטר מוכיח עליו וכמאן דכתיב ביה מהיום דמי 
כדבעינן לברורי טעמא לקמן. ואי בשכיב מרע כולי עלמא 
לא פליגי דקני, דהא עיקר מתנת שכיב מרע לא קניא אלא 
לאחר מיתה, הילכך אע"ג דלא כתיב ביה זמן נמי קני. כי 
פליגי בבריא וכיוצא בו, כגון מתנת שכיב מרע במקצת. 
ואי דקנו מיניה נמי דכולי עלמא לא פליגי דקני, דסתם 
קנין מהיום משמע. כי פליגי דלא קנו מיניה, רבי יהודה 
סבר לא קני, ורבי יוסי סבר קני. וקימא לן כר' יוסי 
כדבעינן למימר קמן.#
והני מילי דאית בה זמן, אבל היכא דלית בה זמן ולית 
בה קניין, אי מתנת שכיב מרע בכותב כל נכסיו היא, אי 
נמי במצוה מחמת מיתה ואפי' במקצת, דברי הכל קני 
כדאמרינן טעמא לעיל. ואי מתנת בריא, אי נמי מתנת 
שכיב מרע במקצת דלאו מצוה מחמת מיתה, אי כתיב בה 
סתמא ומטי שטרא לידא דמקבל מתנה מחיי נותן קני. ואי 
כתיב בה לאחר מיתה אע"ג דמטא שטרא לידיה מחיים 
כיון דלא קני ליה מידי מחיים לא קני. והא מתני' בדמטי 
שטרא לידיה מחיי נותן קיימא, דאי לא מטא ליה לידי 
מחיי נותן כי כתיב ביה מהיום נמי אמאי קני, אלא לאו 
דמטא שטרא לידיה מחיי נותן. וטעמא דכתיב ביה זמן, 
דשייך ביה טעמא דזמנו של שטר מוכיח עליו, הא לאו 
הכי לא קני.#
ומאי שנא משכיב מרע, התם דעיקר הקנאה דיליה 
לאחר מיתה היא, אפילו היכא דלא נתכוון להקנותו אלא 
בשטר, לא גרע האי שטרא דבעי לאקנויי ביה מאמירה 
בעלמא דמקני בה מעיקר דינא, דכי היכי דמהניא אמירה 
מחיים למקנא ביה לאחר מיתה. אבל בריא דלא מצי 
לאקנויי אלא מחיים, כל היכא דלא אקני ליה מחיים אע"ג 
דמסר ליה שטרא מחיים נמי לא קני. והוא הדין היכא 
דפריש ליה דלא אקני ליה מחיים דלא מהני ביה קניין, דכי 
אמרינן בהקנאה לא צריך דסתם קניין דמהיום משמע, אבל 
היכא דפריש דלא אקני ליה מידי מהיום לא קני. #
ושמע מינה דכל בבריא לא סבירא לן כרבי יוחנן בן 
ברוקה, דהא הכא דבכותב נכסיו לבנו קאי, וטעמא דזמנו 
של שטר מוכיח עליו דמהיום קא מקני ליה, הא לאו הכי 
אפילו רבי יוסי מודה דלא קני, ואי לר' יוחנן בן ברוקא 
אמאי לא קני, אטו משום דכתב ליה שטרא מגרע גרע. וכי 
תימא  שאני הכא דאקני ליה בלשון מתנה, וכי קאמר רבי 
יוחנן בן ברוקא בלשון ירושה דקרא [ד]ילפינן מיניה בלשון 
ירושה כתיב. שתי תשובות בדבר, חדא דמתני' הכותב 
סתמא קתני, וכל לשון הקנאה סתמא לגבי מי שראוי 
ליורשו לשון ירושה משמע, ועוד דאי ס"ד אית ליה פסידא 
לחד מיניהו אלא לאו ש"מ דבבריא לית ליה תקנתא אלא  
היכא דמיכוין לאקנויי מחיים. וכן הלכתא:#
#
יב. הכותב נכסיו לבנו לאחר מותו האב אינו יכול 
למכור מפני שהן כתובין לבן והבן אינו 
יכול למכור מפני שהן ברשות האב מכר האב מכורין עד 
שימות מכר הבן אין ללוקח בהן כלום עד שימות האב 
האב תולש ומאכיל לכל מי שירצה ומה שהניח תלוש 
הרי הוא של יורשין. מתני' דברי הכל היא, וכגון דכתב 
ליה מהיום, וכגון דאית בה קנין, אי נמי דאית ביה זמן, 
ואליבא דרבי יוסי דקי"ל כותיה. וטעמא דמילתא, דכיון 
דקניה הבן לגופא מהיום, קם ליה גופא לבן ופירא לאב כל 
ימי חיי דאב. הילכך האב אינו יכול למכור מכירה גמורה 
מפני שהן כתובין לבן ואין לאב בהן זכות אלא לפירות, 
והבן אינו יכול למכור מכירה גמורה מפני שהן ברשות האב 
לפירות. מכר האב מכירה גמורה לא אמרינן מידי דלאו 
דידיה זאבין ולא קני לוקח ולא מידי, אלא הרי [הן] מכורין 
לפירות עד שימות האב. מכר הבן אין ללוקח כלום עד 
שימות האב. האב תולש ומאכיל מן הפירות לכל מי 
שירצה, ומה שהניח תלוש הרי הוא של יורשין, ואין לבן 
בו אלא חלקו עם אחיו:#
#
קעו. הרי אמרו הכותב נכסיו לבנו לאחר מותו צריך 
שיכתוב מהיום ולאחר מיתה דברי רבי יהודה 
רבי יוסי אומר אינו צריך. דכ"ע מיהת היכא דכתב ליה 
מהיום ולאחר מיתה קני, וכי כתיב ליה מהיום ולאחר  
מיתה מאי הוי והא תנן גט ואינו גט ואם מת חולצת ולא 
מתייבמת. ופרקינן התם מספקא לן אי תנאה הוי, כמהיום 
אם מתי, ואי חזרה הוי, הכא גבי ממונא הכי קא"ל גופא 
קני מהיום ופירא לאחר מיתה. אבל התם פירא גבי גט 
(לימא) [למה] לי, איכא למימר תנאה הוי, ואיכא למימר 
מהדר קא הדר ביה, ומשום הכי גט ואינו גט ואם מת 
חולצת ולא מתייבמת. וכי תימא מכדי לא שנא גט ולא 
שנא מתנה בכל חד מיניהו איכא לספוקי, דכי היכי 
דמספקא לן גבי גט בין תנאה לחזרה, גבי מתנה נמי איכא 
לספוקי בין פירא לחזרה, ואם כן מאי שנא גבי גט 
דחיישינן לחזרה ומאי שנא גבי מתנה דלא חיישינן לחזרה. 
וכי תימא גבי גט דאיסורא הוא עבדינן לחומרא וגבי מתנה 
דממונא הוא עבדינן לקולא. ב' תשובות בדבר, חדא 
דסוגיא דגמרא לאו משום דשאני לן בין איסורא לממונא 
קא משני, אלא משום דגבי גט איכא לספוקי וגבי מתנה 
ליכא ספיקא. ועוד גבי ממונא נהי נמי דשדינן ליה לספיקיה 
לקולא גבי נתבע לאוקומי ממונא בחזקת מריה, אבל 
למעבד קולא לתובע לאפוקי ממונא מספיקא לא עבדינן. 
אלא מסתברא דהיינו טעמא דגבי גט מספקא לן טפי, משום 
דלית ביה אנפא לאכשוריה אלא היכא דאיכא למימר 
דתנאה הוא, ואלו האי לישנא דלאחר מיתה לא משמע לן 
תנאה, דלא אשכחן לישנא דתנאה אלא באם או בעל מנת. 
והאי דמספ(י)קא לן בגויה תנאה משום דאמר מעיקרא 
מהיום והדר ואמר ולאחר מיתה, הילכך מספקא לן אי 
תנאה הוי מדאמר מהיום ולאחר מיתה בו"ו מוסיף על ענין 
ראשון, דאי חזרה הוא למה ליה מוסף, ואי חזרה הוי מדלא 
אמר לישנא דתנאה. אבל גבי מתנה ליכא ספיקא דלישנא, 
דולאחר מיתה גבי פירא לישנא מעליא הוי, ואמטול הכי 
סמכינן עליה, ולא חיישינן לחזרה דאם כן לא הוה אמר 
ולאחר בו"ו, אלא מדקאמר ולאחר בו"ו שמע מינה ו"ו 
מוסיף על ענין ראשון ולתרויהו איכוון, מהיום לגופא 
ולאחר מיתה לפירא וליכא ספיקא:#
#
קעז. רבי יוסי אומר א"צ מהיום א"ר הונא לר"נ בעי 
מיניה מרבא בר אבוה הלכה כר' יוסי או אין 
הלכה כר' יוסי. בעא מינה אמר ליה הכי אמר רב הלכה 
כר' יוסי. ודוקא בממונא, אבל בגיטין צריך מהיום לרוחא 
דמילתא. והיינו דאמרי' התם (גיטין פה,ב עיי"ש) אתקין רב 
בגיטי נשים מן יומא דנן ולעלם, מן יומא דנן לאפוקי 
מדרבי יוסי דאמר זמנו של שטר מוכיח עליו, דשמע מינה 
דאע"ג דגבי ממונא ס"ל כרבי יוסי, אצטריך גבי גיטי 
לתקוני מהיום לרוחא דמילתא, משום דאיסורא הוא ואיכא 
למעבד ביה לחומרא. והכי נמי מסתברא דבעלמא כרבי 
יוסי סבירא לן, דאי לא תימא הכי קשיא דרב אדרב. ועוד 
אמאי אצטריך רב לתקוני תקנתא גבי גיטין. אלא משום 
דמעיקר דינא לא צריך מהיום שמע מינה. איכא למימר 
דגבי גיטין היינו טעמא דלא סבירא לן כרבי יוסי, דאיכא 
למימר דכי כתיב ביה זמן לאו לגרושי מזימניה דגיטא 
הוא, אלא למימני ליה משעת כתיבה, כדאיפסיקא הילכתא 
בפרק המביא גט תנינא. ואע"ג דרב דהוא מארה דהאי 
תקנתא משעת נתינה ס"ל, אנן אליבא דהילכתא קאמרינן. 
ואפי' לרב נמי אהני זמן למיסרה בייחוד משעת כתיבה, 
שאם נתייחד עמה מאחר שכתבו לה הוה ליה גט ישן. 
וכיון דאהני למילתא אחריתי לית ביה ראיה למהוי 
כמהיום. וכי אצטריך רב לתקוני בגיטי דעלמא אצטריך 
דלא מתיהבי על תנאי כלל, דאע"ג דלא צריכי מהיום 
אצטריך לתקוני בהו מהיום אטו הנך דמתיהבי על תנאי 
וצריכי מהיום.#
והכא גבי ממונא טעמא מאי, אמר רב הונא קסבר רבי 
יוסי זמנו של שטר מוכיח עליו. דאי ס"ד לאו לאקנויי ליה 
גופא מהיום קא מיכוין, אלא לא שנא גופא ול"ש פירא 
לאחר מיתה בלחוד קא מיכוין לאקנויי ליה, (לימא) [למה] 
לי למכתב זימנא בשטרא, אי לברורי זמן הקנאה מיתה 
מבררת זמנה. אלא על כרחיך כי כתביה לזמן בשטרא 
לאקנויי ליה מההוא זימנא הוא דכתביה. ור' יהודה, דילמא 
זמן לטופסא בעלמא הוא דאיכתיב ולאו מדעתיה דנותן 
איכתיב, והוה ליה זמן ספק ולאחר מיתה ודאי ואין ספק 
מוציא מידי ודאי, וכ"ש הכא דממונא בחזקת נותן קאי 
והממע"ה. #
תניא נמי הכי ר' יוסי אומר א"צ הואיל וזמנו של שטר 
מוכיח עליו. ולא תימא הני מילי בשכיב מרע אבל בבריא 
לא, דעל כרחיך פלוגתא דרבי יהודה ורבי יוסי בבריא 
היא, דאי בשכיב מרע מודי רבי יהודה דלא צריך מהיום 
דקי"ל דברי ש"מ ככתובין וכמסורין דמו. ועוד דאיהי גופא 
לא קניא אלא לאחר מיתה כדמיברר לקמן. הילכך לא שייך 
בה לישנא דמהיום, דהא לאו מהשתא קא קני, אלא כי 
פליגי בבריא פליגי. וקי"ל כר' יוסי. וה"מ בכותב נכסיו 
לאחר מותו, דעל כרחיך כי כתביה לזמן בשטרא לאקנויי 
ליה, אלא לאחר מיתה (לימא) [למה] לי זמן הרי מיתה 
מבררת זמן הזכייה, אלא להכי כתביה לזמן לאקנויי ליה 
גופה מההוא זימנא דכתיב בשטר. אבל הכותב נכסיו לבנו 
או לאחר לאחר שלשים או לאחר שנים עשר חדש ומת 
בתוך  ל' יום או בתוך י"ב חדש לא קנה, דהא לא אקני ליה 
מידי אלא לאחר ל' יום, וכיון דמת בתוך ל' נפלו להו נכסי 
קמי יתמי והקנאה דלאחר ל' יום ולא כלום היא. ואע"ג 
דכתיב ביה זימנא בשטרא לא אמרי' זמנו של שטר מוכיח 
עליו, דבשלמא גבי כותב כל נכסיו לבנו לאחר מותו, כיון 
דמיתה מבררת זמנה ול"צ לברורה מזימניה דשטרא, דעל 
כרחיך כי כתביה לזמן בשטרא לאקנויי ליה מההוא זימנא 
.דח#
הוא דכתביה, אבל הכא דצריך זימניה דשטרא לברורי הני 
ל' יום והני י"ב חדש מאימת מתחיל מניניהו ליכא למימר 
דזמנו של שטר מוכיח עליו, דהא מיבעי ליה למילתא 
אחריתי.#
ואי קשיא לך הא דתנן (גיטין עו,א) זה גיטיך אם לא באתי 
מכאן ועד י"ב חדש ומת בתוך י"ב אינו גט, ותאני עלה 
ורבותינו התירוה לינשא סברי לה כרבי יוסי דאמר זמנו 
של שטר מוכיח עליו, ואמאי, לימא דילמא כי כתיב ביה 
זמן לברורי הני י"ב חדש מאימת מתחיל מניניהו הוא 
דכתיב ביה זמן. שאני התם, דהאי תנאה די"ב חדש לא 
כתיב בגויה דגיטא אלא על פה הוא דמתני בשעת נתינה, 
וליכא למימר דכתיב זימנא דשטרא לברורי מיניה מילתא 
דלא מיבררא מגופיה דשטרא. אלא כי היכי דסמיך אסמוך 
אסהדי גופיה לאסהודי ביה בתנאה על פה הכי סמיך עליהו 
לברורי הני י"ב חדש מאימת מתחיל מניניהו.#
וכי תימא ואכתי דילמא כי כתיב ביה זמן לאו לגרושי 
מהיום אלא למימני ליה ג' חדשים מזימנא דגיטא, דהא 
קי"ל מאימת מונין לגט משעת כתיבה, הא נמי לא קשיא, 
דר' יוסי סבר לה כאידך תנא דסבירא ליה משעת נתינה, 
דאיתה לפלוגתא דתנאי בגיטין בפירקא תניאנא (יז,ב). 
ומשום גט ישן ליכא למימר, דהא אם לא באתי קא מתני 
וכל היכא דלא נתייחד ואמטול הכי לית הלכתא כרבי 
יוסי כדברירנא לעיל. ועד כאן לא פליג רבי יוסי בכה"ג 
אלא גבי גט דאית ביה כי הני טעמי דאמרן, אבל גבי מתנה 
היכא דאקני לאחר י"ב חדש דלא שייך ביה הדין טעמא, 
אפי' רבי יוסי מודי דאי מת נותן בתוך י"ב חדש לא קני 
כדברירנא טעמא לעיל. וה"ה היכא דמית מקבל מתנה 
בתוך הני י"ב חדש או בתוך הני שלשים יום לא קני בקבר 
להנחיל ליורשיו. וה"ה היכא דאקנינהו נותן לנכסי 
לאחריני ביני ביני קנה בתרא מהאי טעמא דכתבינן. כללא 
דמילתא בבריא, ההוא דמטי זמן קניתו מקמיה חבריה 
איהו הוא דקני.#
אבל ודאי היכא דמטו תלתין (תלתין) יומין ולא מית חד 
מיניהו ולא אקנינהו נותן לאחריני קני ולא צריך להקנאה 
אחריתי. דדיקינן טעמא דכתבינהו לאחר מותו דרמו נכסי 
קמי יתמי ולית ביה מידי לאקנויי, הא לאחר ל' יום ולאחר 
י"ב חדש ואיתינהו לתרויהו בחיי ולא אקנינהו נותן לנפשי 
אחריני ביני ביני כי מטי זימניה קנה, ובהא אפילו רבנן 
מודו. ובהדיא גרסינן בכתובות בפ' האומר לחבירו (פו,ב) 
משוך פרה זו ולא תיקני לך אלא לאחר שלשים יום קנה 
ואפי' עומדת באגם כדברירנא התם. וגבי קידושין תנן 
(נח,ב) האומר לאשה הרי את מקודשת לי לאחר ל' יום ובא 
אחר וקדשה בתוך ל' יום מקודשת לשני, ואיבעיא לן לא 
בא אחר וקדשה בתוך ל' יום וחזרה בה בתוך ל' יום מהו, 
ופליגי בה ר' יוחנן וריש לקיש, חד אמר חוזרת אתי דיבור 
ומבטל דיבור וחד אמר אינה חוזרת לא אתי דבור ומבטל 
דיבור. עד כאן לא פליגי אלא בשחזרה בה בתוך ל' יום, הא 
לא בא אחר וקדשה ולא חזרה בה בתוך ל' יום דכ"ע מודו 
דמקודשת לראשון. וה"ה נמי בכותב נכסיו לאחר שלשים 
יום.#
וכולהי נמי לא אמרן דלא קנה אלא בשטר שאין בו קנין 
כדבעינן למימר קמן, אבל שיש בו קניין מעידנא דקני 
מיניה גמר ומשעבד נפשיה ולא צריך מהיום, אלא אפי' ר' 
יהודה מודי דזמנו של שטר מוכיח עליו כדבענן למימר 
קמן:#
#
קעח. בעא מיניה רבא מר' נחמן בהקנאה מהו. כלומר 
שטר שיש בו קנין מהו, כלומר מי פליג ר' 
יהודה עליה דר' יוסי אפי' בשטר שיש בו קנין או לא א"ל 
בהקנאה אינו צריך. כיון דקרקע נקנית בשטר וטרח 
למעבד מילתא יתירתא למקנא מיניה, שמע מינה לאקנויי 
ליה גופא מהיום קאתי. וכי תימא הא תינח קרקע דהוה 
סגיא לה בשטרא, אלא מטלטלי דלא סגיא להו בשטרא, 
במאי קני להו, וכיון דצריך קנין למקני מטלטלי אשתכח 
דקנין גופיה לאו מילתא יתירתא הוא דמיבעי ליה לאקנויי 
ביה מטלטלי. לא ס"ד, דעל כרחיך הא אוקימנא בשטר 
שאין בו קנין, אלמא באנפא דסגיא ליה בשטרא גרידא 
עסיקינן. דאי לא תימא הכי לרבי יוסי דאמר אינו צריך 
מטלטלי במאי קני להו. ותו אפי' לרבי יהודה נמי טעמא 
דלא כתיב בה מהיום הא כתיב מהיום קני. הא תינח קרקע 
אלא מטלטלי מאי איכא למימר. אלא משכחת לה דאקני 
ליה מטלטלי אגב מקרקעי דסגיא ליה בשטרא גרידא, 
וכיון דאיכפל למקנא מיניה מילתא יתירתא קא עביד ליה  
ולאלומיה לקניניה קא מיכוין לאקנויי ליה גופא מהיום.#
ואסקה רב הונא בריה דרב יהושע בין אקנייה וקנינא 
מיניה בין קנינא מיניה ואקנייה לא צריך מהיום בדוכרן 
פתגמי דהוו באנפנא פליגי. כלומר לא מיבעיא היכא 
דכתיב ביה בשטרא אקנייה פלניא לפלניא נכסיה לאחר 
מיתה, והדר כתיב בסוף שטרא וקנינא מיניה על כל מאי 
דכתיב לעילא במנא דכשר למקנייא ביה דלא צריך מהיום, 
דכיון דכתיב ליה מעיקרא אקנייה פלניא נכסיה לפלניא 
בהכי הוה סגיא ליה למקננהו בהאי שטרא, דקרקע נקנית 
בשטר, וכי איכפל לבסוף למקנא מיניה לטפויי מילתא 
קאתי לאקנויי ליה גופא מהיום, אלא אפילו כתב ליה 
מעיקרא קנינא מיניה במנא דכשר למקניא ואקנייה לפלניא 
נכסיה, דאיכא למימר מדאקדמי לקנין מקמי הקנאת 
הנכסים שמע מינה דעיקר הקנאת הנכסים בהאי קנין הוא 
(ואקני) [דאקני] ליה ולא בשטרא ושטר לראיה בעלמא 
הוא, ואשתכח דכי קנו מיניה לאו מילתא יתירתא עבד, 
אפילו הכי כיון דהוה סגיא ליה בשטר בלא קנין וכתב ביה 
קנין, לטפויי מילתא קאתי ולאקנויי ליה גופא מהשתא קא 
מיכוון. וכי פליגי ר' יהודה ורבי יוסי בדוכרן פתגמי דהוו 
באנפנא פליגי, כלומר בשטר שאין כתוב בו אלא זכרון 
דברים שהיו לפנינו, כלומר זכרון ולא זכרון קנין. אבל 
בשטר שיש בו קנין דכולי עלמא לא צריך מהיום אלא זמנו 
של שטר מוכיח עליו.#
רב זביד מתני הכי אמר רבא אמר רב נחמן בין אקנייה 
וקנינא מיניה בין קנינא מיניה ואקנייה לא צריך מהיום 
בדוכרן פתגמי דהוו באנפנא פליגי. דר' יהודה סבר צריך 
מהיום ור' יוסי סבר לא צריך מהיום דזמנו של שטר מוכיח 
עליו. וכבר איפסיקא הילכתא כרבי יוסי. וכולהו נמי לא 
אמרן אלא דכתיב ביה זמן בשטרא, אבל שטר שאין בו זמן 
אע"ג דכתיב ביה קנין נמי צריך מהיום. ואע"ג דכתיב ביה 
מהיום נמי לא קני אלא מעידנא דאייתי ראיה דקנו ביה 
מיניה, אי נמי מעידנא דמטא שטרא לידיה. וכן הילכתא:#
#
קעט. הרי אמרו הכותב נכסיו לבנו לאחר מותו האב 
אינו יכול למכור ממכר עולם מפני שהן 
כתובין לבן והבן אינו יכול למכור מפני שהן ברשות האב 
מכר האב מכורין עד שימות מכר הבן אין ללוקח בהן כלום 
עד שימות האב, איתמר מכר הבן בחיי האב ומת הבן בחיי 
האב ואח"כ מת האב [קלו,ב] רבי יוחנן אמר לא קנה לוקח 
קנין פירות לאו כקנין הגוף דמי. דאע"ג דכתב ליה האב 
לבן מהיום ולאחר מיתה, וקי"ל דהכי קאמר ליה גופא קני 
מהיום ופירא לאחר מיתה ולא מצי האב לאפקועיה מיניה 
דבן, כדקתני בהדיא מכר האב מכורין עד שימות דמשמע 
עד שימות ותו לא, אפילו הכי כל זמן שהגוף משועבד לאב 
לפירותיו הרי הוא כאילו קנוי לו קנין גמור כל זמן 
שהפירות שלו, וכל כמא דלא אקני להו הבן לפירי לא קני 
ליה לגופא קנין גמור דהא קנין פירות לאו כקנין הגוף דמי, 
ולא אהני ליה לבן קנין הגוף אלא למקני זכותא בעלמא 
בגויה, דלא יכיל האב לאפקועיה לגופא מיניה מהשתא ולא 
לאפקועיה פירא מיניה לאחר מיתה. מיהו על כרחיך ההיא 
זכותא בפירי דלאחר מיתה ליתה אלא היכא דאיתיה לבן 
לאחר מיתת האב, דהא לבן הוא דמקני להו לפירי לאחר 
מיתת האב, ודינא הוא דלא קני אלא היכא דאיתיה למקבל 
מתנה מחיים בעידנא דגמר קניינו. #
הילכך היכא דמכר הבן בחיי האב, אי איתיה לבן לאחר 
מיתת האב למקני פירא קנין גמור, איגלאי מילתא למפרע 
דמעיקרא קנייה הבן לההיא זכותא דאקני ליה האב בגויהו 
קנין גמור, בין למקנא גופא מחיי האב בין למקנא פירי 
לאחר מיתת האב, וכי זבנה הבן לההיא זכותא ללוקח בחיי 
האב שפיר זבין ליה, דהא כל זכותא דאית ליה בגויה זבין 
ליה. והיינו דקתני מכר הבן אין ללוקח בהם כלום עד 
שימות האב, ולכי מיית האב מיהת קנה לוקח. ואי ליתיה 
לבן לאחר מיתת האב, אשתכח דלא קננהו הבן לפירות, 
דהא ליתיה לאחר מיתת האב דהיא שעת קניית הפירות 
דליקנינהו, ונהי דזבין ליה הבן ללוקח ההיא זכותא דקנה 
הבן מחיים, וכיון דזכותא דפירי לא גמר קנינא אלא לאחר 
מיתת האב כדברירנא וליתיה למקבל מתנה בשעה דגמר 
קניינו דליקני, איגלאי מילתא למפרע דלא קנייה הבן 
לההיא זכותא מחיים כלל, וכי זבין ליה ללוקח מידי דלא 
דיליה זבין ליה. וכיון דלא קני הלוקח זכותא בפירי לא 
מהניא ליה ההיא זכותא דקנה בגוף, דהא קנין פירות לאו 
כקנין הגוף דמי, וכיון דמת האב ולא קננהו הלוקח לפירות 
לאחר מיתת האב תו לא קני להו, וממילא קיימי להו נכסי 
בחזקת יורשי האב לעולם בין לגוף בין לפירות, דכיון 
דקננהו לפירות לעולם ממילא קניוה לגוף לעולם דקנין 
פירות כקנין הגוף דמי כדברירנא לעיל לטעמיה דר' יוחנן. 
#
ולא מיבעיא לוקח דלא קני, אלא אפילו אית להי לבן 
יורש לבר מאחוהי, לא ירית להו להני נכסי מחמתיה, 
דכיון דמת הבן בחיי האב וכי מת האב ליתיה לבן דליקני 
איגלאי מילתא למפרע דמעיקרא לא קנה בפירות ולא 
מידי, ויחזרו נכסים ליורשי  האב דהוה קני להו לפירות. 
דהכי אשכחן דדייק רבי יוחנן לקמן מברייתא, דקתני אם 
מת שני בחיי ראשון יחזרו נכסים ליורשי ראשון, ואי ס"ד 
קניין פירות לראשון לאו כקנין הגוף דמי, ליורשי נותן 
מיבעי ליה, דש"מ דסבירא ליה לרבי יוחנן דכל היכא 
דפירא לראשון וגופא לשני או לשלישי ולית ליה לשני 
זכותא בפירות אלא לאחר מיתת ראשון, אם מת שני בחיי 
ראשון יחזרו נכסים ליורשי ראשון. וה"ה הכא גבי מת הבן 
בחיי האב, דתרויהו חד טעמא נינהו. #
וריש לקיש אמר קנה לוקח, קנין פירות לאו כקנין הגוף 
דמי, ואף ע"ג דלא קננהו הבן לפירות מעולם, כיון דקנייה 
לגוף מחיים ממילא קננהו הבן לנכסי מחיים בין לגופא בין 
לפירי דידהו דאתו לאחר מיתת האב דבר שלא בא 
לעולם נינהו ולא הוו בחיי הבן דליקנינהו דהא מת הבן 
בחיי האב, כיון דסבירא לן דקנין פירות לאב לאו כקנין 
הגוף דמי אשתכח דמעיקרא קנייה הבן לגוף קנין גמור ולא 
שייר האב זכותא לנפשיה בגויה אלא למיכל פירי עד שעת 
מיתתו, ופירי דלאחר מיתה בתר גופא אזלי, וכיון דקנייה 
הבן לגוף מחיים קנין גמור כמאן דקננהו לפירי מחיים דמי 
בין להורישן לבניו בין לאוקומינהו בידא דלוקח. וזכותא 
דהוה ליה לאב בפירות משעת מיתתו הוא דפקעה לה 
ממלא בין לגבי הבן בין לגבי מאן דאתי מכח הבן, לא שנא 
יורש ולא שנא לוקח דמשעת לקיחה קנייה לוקח לגוף כי 
היכי דקנייה הבן. וכי היכי דכי מאית בחיי הבן קננהו בן 
(הם) הכי נמי מת הבן בחיי האב ואחר כך מת האב קנה 
לוקח דלוקח במקום בן קאי. וקימא לן כרבי שמעון בן לקיש 
בתלת, והא חדא מינייהו:#
#
#
קפ. איתמר המוכר שדהו לפירות ר' יוחנן אמר לוקח 
מביא וקורא. כלומר לוקח מביא ממנה 
ביכורים וקורא עליהן, קנין פירות ללוקח כקנין הגוף 
דמי. ואשר תביא מארצך קרינא בהו, ור"ל אמר מביא 
ואינו קורא קנין פירות לאו כקנין הגוף דמי. ולא מארצך 
קרינא בהו, ורבנן הוא דאחמירו עליה לאיתויי. וקימא לן 
כריש לקיש:#
#
קפא. איתיבי ר' יוחנן לריש לקיש נכסי לך ואחריך 
יירש פלוני ואחריו יירש פלוני מת 
ראשון קנה שני מת שני קנה שלישי. ואם מת שני בחיי 
ראשון יחזרו נכסים ליורשי ראשון. ואוקימנא בפירקין 
(לעיל קכט,ב) להא דקתני מת ראשון קנה שני כשאין 
הראשון ראוי ליורשו. והא דקתני מת שני קנה שלישי 
בשאין השני ראוי ליורשו. קתני מיהת ואם מת שני בחיי 
ראשון יחזרו נכסים ליורשי ראשון, ואי איתא דקנין פירות 
לאו כקנין הגוף דמי ליורשי נותן מבעי ליה. דכיון דלא 
אקני ליה מידי לראשון אלא כל ימי (חייה) [חייו] ואחריו 
לפלוני, אשתכח דפירי בלחוד הוא דאקני ליה לראשון, 
ופירא לשני לאחר מיתת ראשון, וגופא לשלישי מעכשיו 
ופירא לאחר מיתת שני לבתר דזכי בהו שני, דקא ס"ד 
אחריך כמעכשיו דמי. וכיון דמת שני בחיי ראשון לא קני 
שני דהא לא אקני ליה לשני מידי אלא לאחר מיתת 
ראשון, ולאחר מיתת ראשון הא ליתיה לשני דלקני. 
ושלישי נמי לא קני, דאע"ג דאקני ליה גופא מעכשיו למאי 
דס"ד דאחריך כמעכשיו דמי, אפילו הכי כיון דאמר 
ואחריו יירש פלוני גלי אדעתיה דלא ניחא ליה דליזכי בהו 
שלישי אלא לבתר דזכי בהו שני, וכיון דשני לא זכי 
שלישי נמי לא זכי. ויורשי ראשון נמי לא קנו, דהא לא 
אקני ליה לראשון אלא אכילת פירות כל ימי חייו. ולדידך 
דאמרת קנין פירות לאו כקנין הגוף דמי כיון דמית ראשון 
פקעא לה זכותיה וא"כ יחזרו נכסים ליורשי נותן מיבעי 
ליה. אלא מדקתני יחזרו נכסים ליורשי ראשון ש"מ קנין 
פירות לראשון כקנין הגוף דמי, וכמאן דאקני ליה גופא 
לראשון דמי, ואחריו לשני וכיון דליתיה לשני דלקני 
יחזרו נכסים ליורשי ראשון.#
אמר ליה על דא את סמיך כבר תרגמה רב הושעיא 
בבבל אחריך שאני. כלומר לעולם אימא לך דקנין פירות 
לאו כקנין הגוף דמי, והכא היינו טעמא דיחזרו נכסים 
ליורשי ראשון משום דאחריך שאני, דלאו כמעכשיו דמי, 
שנמצא שאין לשני ולא לשלישי לא גוף ולא פירות בחיי 
ראשון. ואמטול הכי כי מת שני בחיי ראשון יחזרו נכסים 
ליורשי ראשון, דגופא ופירא דידיה הוה, ולא אקני ליה 
נותן לשני מידי אלא לאחר מיתת הראשון, וכיון דמית 
שני בחיי ראשון פקעה לה זכותיה דשני לגמרי אפי' לאחר 
מיתת ראשון דהא ליתיה לשני דליקני. ושלישי נמי לית 
ליה ולא מידי דהא לא אקני ליה לשלישי מידי אלא לאחר 
זכייתו של שני, וכיון דלא זכי בהו שני יחזרו נכסים 
ליורשי ראשון, דמעיקרא גופא ופירא דידיה הוא, וההיא 
זכותא דהויא להו לשני ולשלישי בהני נכסי אתנאי הואי 
וכיון דלא איקיים תנאה  בטלה לה זכותיהו מעיקרא.#
וקי"ל כי האי טעמא דריש לקיש. חדא דהא איפסיקא 
הילכתא בעיקר שמעתא דקנין פירות לאו כקנין הגוף דמי 
כותיה, וכיון דהילכתא הכין על כרחיך לא מיתוקמא הא 
מתניתא דנכסי לך אלא כי טעמיה דריש לקיש. ועוד 
דסוגיין (קכה,ב) במעשה דנכסי לסבתא ובתרה לירתה כי 
האי טעמא סליק, דאמרינן התם הלכתא כרב ענן דבעל לא 
ירית משום דהוה ליה ראוי ואין הבעל נוטל בראוי 
כבמוחזק, ואקשינן מכלל דרב הונא סבר בעל נוטל בראוי 
כבמוחזק, ואסיקנא התם דטעמיה דרב הונא משום דקסבר 
כל האומר אחריך כאומר מעכשיו דמי והוה ליה מוחזק 
לשם. ודוק מינה מכלל דבני מערבא סבירא להו האומר 
אחריך לאו כאומר מעכשיו דמי. וכיון דאיפסיקא הלכתא 
כבני מערבא על כרחיך כותיהו עבדינן. דהיכא דא"ל נכסי 
לך ואחריך לפלוני לית ליה לשני לא גוף ולא פירות בחיי 
ראשון כלל. ואמרינן נמי התם אמר רבא מסתבר טעמיהו 
דבני מערבא דאי קדים סבתא וזבין זבינה זביני, אלמא הא 
דבני מערבא הלכה למעשה היא, וסלקא נמי כרשב"ג דאמר 
אין לשני אלא מה ששייר ראשון. וכבר איפסיקא הילכתא 
כותיה כדבעינן למימר קמן. #
והא דתניא יחזרו נכסים ליורשי נותן קסבר כל האומר 
אחריך כאומר מעכשיו דמי, וקסבר נמי קנין פירות לאו 
כקנין הגוף דמי, דאלו א"ל נכסי לך ואחריך לפלוני ותו לא 
מידי, בדין הוא דאפילו מת שני בחיי ראשון כי מאית 
ראשון יחזרו נכסים ליורשי שני, דהא אמרת האומר 
אחריך כאומר מעכשיו דמי, ואשתכח דמההיא שעתא 
אקני ליה פירא לראשון וגופא לשני. וכיון דסבירא לן 
דקנין פירות לאו כקנין הגוף דמי, אע"ג דמת שני בחיי 
ראשון נמי זאכו ביה יורשין דידיה בגופא דהני נכסי כי 
היכי דזאכי ביה איהו גופיה, ולכי מאית ראשון זכו יורשי 
שני בכולהו נכסי בין בגופא בין בפירא דאתי מהשתא. 
ואע"ג דליתיה לשני השתא דלקנייה לפירא, כיון דקנא ליה 
גופא מעיקרא מימלא קני פירא, דהא לא אקני ליה נותן 
פירא לראשון אלא כל ימי חייו בלבד, וכיון דמית ראשון 
איסתלקא לה זכותא ונתרוקנו הנכסים לבעל הגוף. אלא 
הכא כיון דתלתא נינהו ואקני ליה לשלישי לאחר מיתת 
שני, וסבירא ליה להאי תנא דכל האומר אחריך כאומר 
מעכשיו דמי, אשתכח דמשעת הקנאה קני ליה שלישי 
לגופא מעכשיו ולאחר מיתת השני. והוא דזכה בהו שני 
מקמי הכין, ולית להו לראשון ולשני זכותא אלא בפירא 
בלחוד. הילכך כיון דמית שני בחיי ראשון ואחר כך מת 
ראשון יחזרו נכסים ליורשי נותן, דהא לית ליה לראשון 
ולשני זכותא אלא בפירא. ושלישי נמי לא קני גופא אלא 
על מנת דזכי בהו שני בנכסי מקמי הכין, וכיון דמת שני 
בחיי ראשון ופקעה זכותיה דשני מעיקרא איגלאי מילתא 
למפרע דלא אקני ליה לשלישי ולא מידי ונכסי בחזקתיה 
דנותן קיימי. וכיון דאיפסיקא הילכתא דכל האומר אחריך 
לאו כאומר מעכשיו דמי, ממילא שמעת דהא דתניא יחזרו 
נכסים ליורשי נותן ליתה, דהא אסיקנא כרבי דאמר אחריך 
נמי כמעכשיו דמי כדבעינן למימר קמן, ולית הלכתא 
כותיה.#
מיהו ש"מ דהיכא דא"ל נכסי לך ואחריך מהיום לפלוני, 
ומת שני בחיי ראשון, יחזרו נכסים ליורשי שני, דהא אקני 
.כע>א.<>ש.<>ס<>פ:ר.0<ידרמה#
.כע>א.<>ש.<>ס<בבא בתרא קלו,ב - קלז,א#
.כע>א.<>ש.<>ס0<~>ס<#
.זע>א.<>ש.<>ס<>פ:ר.0<ידרמה#
.זע>א.<>ש.<>ס<בבא בתרא קלו,ב - קלז,א#
.זע>א.<>ש.<>ס0<~>ס<#
.דח#
ליה גופא לשני מהיום ולאחר מיתת ראשון, וכיון דמית 
ראשון ופקעא ליה זכותיה מפירי ממילא קמו להו נכסי 
בחזקת שני למפרע וזכו בהו יורשין דידיה מחמתיה. ואי 
הוו תלתא וא"ל לראשון נכסי לך ואחריך מהיום לפלוני 
ואחריו מהיום לפלוני, אשתכח דראשון ושני פירא בלחוד 
הוא דקני ושלישי הוא דקני גופא מהיום ופירא לאחר מיתת 
שני. והוא דזכה בהו שני מקמי הכין. לפיכך אם מת שני 
בחיי ראשון יחזרו נכסים ליורשי נותן, דעד כאן לא פליגי 
הני תנאי אלא היכא דלא א"ל לבתרא מהיום, דמר סבר 
אחריך כמעכשו דמי ויחזרו נכסים ליורשי נותן, ומר סבר 
לאו כמעכשיו דמי ויחזרו נכסים ליורשי נותן ראשון 
כדברירנא, מכלל דהיכא דא"ל לבתרא מהיום דכולי עלמא 
לא פליגי דאם מת שני בחיי ראשון יחזרו נכסים ליורשי 
נותן:#
#
[קלז,א] קפב. ואסיקנא אלא אחריך נמי0 אי 
כמעכשיו דמי ואי לא תנאי היא דתניא 
נכסי לך ואחריך לפלוני וירד ראשון ומכר ואכל את 
הדמים השני מוציא מיד הלקוחות דברי רבי רשב"ג אומר 
אין לשני אלא מה ששייר (ל)ראשון. במאי קא מיפלגי, 
ודכ"ע קנין פירות לאו כקנין הגוף דמי, ר' סבר כל האומר 
אחריך כאומר מעכשיו דמי, ואשתכח דמעיקרא קני להו 
ראשון לפירות ושני לגוף ולית ליה לראשון אלא אכילת 
פירות בלבד, וכיון דמכר את הגוף השני מוציא מיד 
הלקוחות דקנין פירות לראשון לאו כקנין הגוף דמי. ורבן 
שמעון בן גמליאל סבר כל האומר אחריך לאו כאומר 
מעכשיו דמי, ואשתכח דלית ליה לשני זכותא בהני נכסי 
בחיי ראשון לא בגופא ולא בפירא, הילכך אין לשני אלא  
מה ששייר ראשון. והיינו דאמרינן במעשה דנכסי לסבתא 
(לעיל קכה,ב) דבר זה נפתח בגדולים ונסתם בקטנים, כל 
האומר אחריך כאומר מעכשיו דמי, נפתח בגדולים, רבי 
ורשב"ג דאיפליגו ביה הכא, נסתם בקטנים רב הונא ורב 
ענן, דשמעת מינה דרבי ורשב"ג בכל האומר אחריך 
כאומר מעכשיו דמי קא מיפלגי. הילכך הא דתניא יחזרו 
נכסים ליורשי נותן רבי היא דסבר אחריך כמעכשיו דמי, 
והא דתניא ליורשי ראשון רשב"ג היא דקסבר אחריך לאו 
כאומר מעכשיו דמי.#
וקיימא לן כרשב"ג. ולא תימא משום דפסק רבי יוחנן 
הילכתא כוותיה לקמן, דאי משום הא איכא למימר דרבי 
יוחנן לטעמיה דסבירא ליה דקנין פירות כקנין הגוף דמי, 
ומוקים לה לפלוגתא דר' ורשב"ג דכ"ע כל האומר אחריך 
כאומר מעכשיו דמי, ובקנין פירות כקנין הגוף דמי פליגי, 
דר' סבר לאו כקנין הגוף דמי ורשב"ג סבר כקנין הגוף 
דמי. אלא כי פסקינן הילכתא כרשב"ג משום דאיפסיקא 
הלכתא בהדיא דכל האומר אחריך לאו כאומר מעכשיו 
דמי. ואביי ורבא נמי תרוייהו הכי סבירא להו, דגרסינן 
לקמן אמר אביי איזהו רשע ערום זה המשיא עצה למכור 
בנכסים כרשב"ג, דאלמא היכא דמכר הוי דינא כרשב"ג, 
דאי לא תימא הכי מאי רשע ערום איכא, האי רשע טיפש 
הוא. ורבא נמי הכי סבירא ליה, דאמר (לעיל קכה,ב) מסתבר 
טעמיהו דבני מערבא דאי קדים סבתא וזבינא זבינה זביני, 
וש"מ דאין לשני אלא מה ששייר לראשון. וגרסינן בפרק 
מי שהיה נשוי (כתובות צה,ב) אמר אביי נכסי ליך ואחריך 
לפלוני ועמדה ונשאת בעל לוקח הוי ואין לאחריך במקום 
בעל כלום, כמאן כי האי תנא דתניא נכסי לך כו', 
דשמעתא מינה דכרשב"ג סבירא ליה. וגרסינן נמי התם 
אמר אביי נכסי ליך ואחריך לפלוני ומכרה ומתה הבעל 
מוציא מיד הלקוחות ואחריך מיד בעל ולוקח מיד אחריך 
ומוקמינן להו בידא דלוקח, דשמעת מינה דאין לאחריך 
במקום לוקח כלום דאין לשני אלא מה ששייר ראשון. והני 
מילי דאי עבד אבל לכתחילה אין לראשון אלא אכילת 
פירות בלבד, דאפילו זבוני ארעא לפירי נמי לא כדבעינן 
למימר קמן. אבל אי זבין אפילו לגופא זביניה זביני:#
#
קפג. ורמי דרבי אדרבי ורמי דרשב"ג ארשב"ג דתניא 
נכסי לך ואחריך לפלוני ראשון מוכר 
ואוכל דברי רבי רשב"ג אומר אין לראשון אלא אכילת 
פירות בלבד קשיא דר' אר' קשיא דרשב"ג ארשב"ג. דרבי 
ארבי לא קשיא הא לגופא הא לפירא דרשב"ג ארשב"ג 
נמי לא קשיא הא לכתחילה הא דיעבד. אשתכח השתא 
דהא דקתני רשב"ג אומר אין לראשון אלא אכילת פירות 
בלבד לכתחילה קאי, כגון היכא דבעי לזבוני ארעא 
לפירא, דלכתחילה לאו כל כמיניה לזבוני. ורבי (יוסי) סבר 
יורד ואוכל. וההיא דקתני אין לשני אלא מה ששייר 
ראשון בלבד, בדיעבד, ואפילו לגופא. ורבי סבר השני 
מוציא מיד הלקוחות, ודוקא לאחר מיתה דראשון ולגופא. 
וקימא לן כרשב"ג, ובתרויהו, דכד מעיינת בה שפיר 
משכחת לה דאזדא ר' לטעמיה, דכיון דסבירא ליה 
לרשב"ג דאין לשני אלא מה ששייר ראשון, אי מזבין להו 
ראשון לנכסים אפילו לפירי אית ליה פסידא לשני, דהא 
קננהו לוקח לעולם לפירות, וכי מיית ראשון לא מצי שני 
לאפוקינהו מלוקח. אי נמי לא זבנינהו אלא לחדא שתא, 
אפשר דמיית מוכר מקמי דתליש להו לוקח לפירות (ומית) 
[ואית] ליה פסידא לשני דאי לאו דזבניה ראשון לקרקע 
לפירא, וכיון דמית ראשון מקמי דתליש להו לוקח לפירות 
הוה אתי שני ואכיל להו, השתא דזבניה ראשון לקרקע 
לחדא שתא או לטפי מן הכין לית ליה לשני זכותא לא 
בגופא ולא בפירא עד דשלים זימנא דזאבין ליה ראשון 
ללוקח כרשב"ג דאמר אין לשני אלא מה ששייר ראשון 
ואית ליה פסידא לשני דלא מצי לאפוקינהו להנהו פירי 
מלוקח. ורבי דאמר יורד ראשון ומוכר לפירות לטעמיה 
דסבירא ליה דלית ליה לראשון זכותא אלא בפירות, ואי 
מזבין לה לארעא לא שנא לגופא ולא שנא לפירא לית ליה 
ללוקח זכותא בגוה אלא בחיי ראשון, וכי מאית ראשון 
אתי שני ומפיק. הילכך כי מזבין לה ראשון לארעא אפילו 
לגופא לית לה לשני פסידא בהכין דהא מצי לאפוקה 
מלוקח. וכיון דהני תרי ממריה דרשב"ג שייכי בהדדי 
ואיפסיקא הילכתא כותיה בחדא מינייהו הילכתא כותיה 
בתרויהו. והני מילי לזבונינהו לנכסי סתמא לפירות, 
ואפילו לזמן קצוב, דחיישינן דילמא מאית ראשון מקמי 
מושלם דמכירה ואית לה פסידא לשני. אבל היכא 
דזבינינהו לכל ימי חייו של ראשון אפילו לכתחילה שפיר 
דמי דהא [לית] ליה לשני פסידא בהכין.#
ושמעינן מיהא דרבי דכל היכא דפירא לחד וגופא לחד 
אית ליה רשותא למארי פירא לזבונה לארעא לפירא 
דידיה, דעד כאן לא פליג רשב"ג עליה דרבי אלא היכא 
דסבירא לן דאין לשני אלא מה ששייר ראשון, דאפי' כי 
מזבין לה ראשון לארעא לפירות נמי אית ליה פסידא 
לשני,  אבל היכא דלית ליה פסידא לשני לא פליג עליה. 
הילכך כל היכא דלית ליה פסידא למרי גופא כרבי עבדינן. 
וכן הילכתא:#
#
קפד. אמר אביי איזה הוא רשע ערום זה המשיא עצה 
למכור בנכסים כרשב"ג. ושמע מינה 
דהלכתא כרשב"ג. כי אתא רבין א"ר יוחנן ואמרי לה אמר 
רבה בר בר חנה א"ר יוחנן הלכה כרשב"ג ומודה רשב"ג 
שאם נתנן הראשון במתנת שכיב מרע לאחרים לא עשה 
כלום. מאי טעמא אמר אביי מתנת שכיב מרע לא קניא 
אלא לאחר מיתה וכבר קדמו אחריך:#
 #
קפה. ומי אביי אמר הכי והא אתמר מתנת שכיב 
מרע מאימתי קונה אביי אמר עם גמר 
מיתה היא קונה רבא אמר לאחר גמר מיתה היא קונה. הדר 
ביה אביי מההיא. וקם בשיטתיה דרבא. וכן הילכתא. חדא 
דאביי ורבא הלכה כרבא בר מיע"ל קג"ם. ועוד דאביי 
גופיה הדר ביה לגביה דרבא. ודייקינן וממאי דמהא הדר 
ביה ודילמא מההיא הדר ביה, דמעיקרא סבר לה כרבא 
ובתר הכי הדר ביה. ומהדרינן לא סלקא דעתך דתנן זה 
גיטך אם מתי מחולי זה זה גיטך לאחר מיתתי לא אמר 
כלום ואמר אביי (גיטין עב,א) אם מתי שתי לשונות 
משמע משמע מעכשיו ומשמע לאחר מיתה אמר מהיום 
כמאן דאמר מעכשיו דמי לא אמר מהיום כמאן דאמר 
לאחר מיתה דמי. וש"מ דמתנת שכיב מרע לא קניא אלא 
לאחר מיתה, דהא מתנת שכיב מרע היכא דלא אמר מהיום 
כאם מתי דמי, דמשמע לאחר מיתה. ושמעינן מינה דמתנת 
שכיב מרע לא מיבעיא דלא צריך למימר בה מעכשיו או 
מהיום, אלא אפילו אמר תנו מנה לפלוני לאחר מיתה 
נותנין, דהא בסתמא נמי לא קנה אלא לאחר מיתה. ודוקא 
במצוה מחמת מיתה, ואע"ג דשייר, אי נמי בשכיב מרע 
שכתב כל נכסיו, ואפילו בסתמא, דלא פריש מחמת 
מיתה:#
#
קפו. ושמעינן נמי מינה דכל היכא דאמר מהיום כמאן 
דאמר מעכשיו דמי וקני מההיא 
שעתא. נפקא מינה להיכא דמית חד מיניהו בתר הכי מקמי 
דשלים ההוא יומא, אי נמי דזאבין מקנה הנהו נכסי 
לאחריני בני ביני דלא הוו זביניה זביני:#
#
קפז. א"ר זירא אר"י הלכה כרשב"ג ואפי' היו בהם 
עבדים והוציאן לחירות מהו דתימא מצי 
אמר ליה למיעבד ביה איסורא לא יהבי לך קמ"ל. וא"ר 
אסי א"ר יוחנן הלכה כרשב"ג ואפי' עשאן תכריכין למת 
פשיטא מהו דתימא אמר ליה לשוויינהו איסורי הנאה לא 
אקני ליה קמ"ל:#
#
קפח. דרש רב נחמן בר רב חסדא אתרוג זה נתון לך 
במתנה ואחריך לפלוני נטלו ראשון ויצא 
בו באנו למחלוקת ר' ורשב"ג. לרבי דאמר כל האומר 
אחריך כאומר מעכשיו דמי הוה ליה פירא לראשון וגופא 
לשני, וקנין פירות לאו כקנין הגוף דאמי, ולא נפיק ביה 
ראשון דבעינן ולקחתם לכם משלכם וליכא. לרשב"ג דאמר 
אחריך (ב)לאו כמעכשיו דמי, גופא ופירא דראשון הוא 
ונפיק ביה. מתקיף לה רב נחמן בר יצחק עד כאן לא פליגי 
(ר"י) [רבי] ורשב"ג התם אלא דמר סבר קנין פירות כקנין 
הגוף דמי ומר סבר לאו כקנין הגוף דמי אלא הכא 
[קלז,ב] (מי) [אי] מיפק לא נפיק ביה למאי (בו) יהביה 
נהליה אלא מיפק דכולי עלמא לא פליגי דנפיק ביה ואפי' 
ביום ראשון מכרו ודאי או אכלו באנו למחלוקת ר' 
ורשב"ג. לרבי השני מוציא(ין) מיד הלקוחות, והוא הדין 
גבי אכלו מיחייב ראשון לשלומי ליה דמיו לשני. לרשב"ג 
אין לשני אלא מה ששייר ראשון. ושמעינן מינה דאפילו 
במלטלטלי פליג רשב"ג. וקיימא לן כוותיה:#
#
קפט. אלא מיהו הא דקא מסיק רב נחמן בר יצחק 
פלוגתא דרבי ורשב"ג בקנין פירות כקנין 
הגוף דמי ליתא, דסבר לה כרב הונא דאמר כל האומר 
אחריך כאומר מעכשיו דמי, דהוה ליה פירא לחד וגופא 
לחד, וכבר אידחייא לה ממעשה דההוא סבתא. אי נמי 
איכא למימר דרב נחמן בר יצחק בנכסי לך ואחריך לפלוני 
קאמר בלחוד, דרבי סבר קנין פירות לראשון לאו כקנין 
הגוף דמי דאחריך כמעכשיו דמי, והוה ליה פירא בלחוד 
לראשון וגופא לשני, ורשב"ג סבר קנין פירות לראשון 
כקנין הגוף דאמי, דאחריך שאני דלאו כאומר מעכשיו דמי 
ואין לשני אלא מה ששייר ראשון. אבל היכא דאמר ליה 
ואחריך מעכשיו לפלוני דכולי עלמא מודו דשני מוציא מיד 
הלקוחות. ואם תמצא לומר דקסבר רב נחמן בר יצחק דבין 
לרבי בין לרשב"ג אחריך לאו כמעכשיו דמי, וכי פליגי 
בקנין פירות כקנין הגוף דמי פליגי, דסבר לה כרבי יוחנן 
ומסיק לה לדרשב"ג כרבי יוחנן, לית הלכתא בהא כרב 
נחמן בר יצחק, דהא איפסיקא הלכתא כריש לקיש, 
ואיפסיקא נמי כרשב"ג, ואי מוקמת ליה לטעמא  דרשב"ג 
כר' יוחנן קשיא הלכתא אהילכתא. אלא על כרחיך באחריך 
כמעכשיו פליגי ותו לא מידי:#
#
קצ. אמר רבה בר רב הונא האחים שקנו אתרוג 
מתפוסת הבית ונטלו אחד מהם ויצא בו אם 
יכול לאכלו יצא ואם לאו לא יצא. כלומר האחין השותפין 
שעדיין לא חלקו בממון בית אביהם, וקנו אתרוג משל 
אמצע, ונטלו אחד מהן ביום טוב הראשון של חג ויצא בו 
ידי מצוה, אם יכול לאכלו ואין האחים יכולים למחות 
בידו, דידיה הוא ונפיק ביה ידי חובתו, ולקחתם לכם קרינא 
ביה, ואם לאו לא יצא דבעינא לכם משלכם וליכא. מאי אם 
יכול לאכלו, דאי איכא אחרניאתא דמטיה מיניהי לכל חד 
מיניהו חדא חדא דיכיל למימר להו אנא שקלי חדא אתו 
נמי שקולו חדא חדא יצא, ואם לאו לא יצא.#
ודוקא דאיכא אתרוג לכל חד מיניהו אבל פריש או 
רימון אע"ג דשוו כי האי אתרוג דשקיל האי לא. ומסתברא 
דה"ה היכא דאיכא אתרוג לכל חד מיניהו, מיהו לא חשיבי 
כי האי קמא דשקיל להאי, לא יצא, דהא לאו יכול לאכלו 
הוא, וכי אצטריך גמרא למעוטי פריש או רימון אע"ג 
דשוו בדמי הוא דאצטריך, דאי איכא אתרוג לכל חד 
מיניהו כי האי גוונא ודאי יכול לאכלו היא. ודוקא ביום 
ראשון, אבל מיום שני ואילך יצא ואפילו בגזול, דכי כתב 
לכם ביום הראשון כתב כדאסיקנא בהדיא בפרק לולב 
הגזול (סוכה כט,ב), ואפילו למאן דפליג התם בגזול בשאול 
מודי:#
#
קצא. אמר רבא אתרוג זה נתון לך במתנה על מנת 
שתחזירהו לי נטלו ויצא בו ביום טוב 
הראשון של חג והחזירו יצא לא החזירו לא יצא מאי קמ"ל 
דמתנה על מנת להחזיר שמה מתנה:#
#
קצב. ההיא איתתא דהוה לה דיקלא בארעא דרב 
(דימי) [ביבי] בר אביי כל אימת דהוה 
אזלא למגזריה הוה קפיד עילוה אמר לה קא דישת לה 
לארעאי אקניתיה נהליה כל ימי חייה אזל איהו אקנייה 
לבנו קטן אמר רב פפי משום דאתו ממולאי אמריתו מילי 
ממוליאתא אפילו רשב"ג לא קאמר דאין לשני אלא מה 
ששייר ראשון אלא היכא דאקנינהו בתריה דראשון 
לאחר, כגון דאמר נכסי לך [ואחריך] לפלוני, דאפקינהו 
נותן לנכסיה מחזקתיה לגמרי ויהבינהו לראשון ואחריו 
דראשון לשני, וכיון דלא הויא ליה לשני מעיקרא זכותא 
בהני נכסי אלא מחמת האי הקנאה דאקני ליה נותן אחריו 
דראשון, ובהאי הקנאה לא אקני ליה מידי לא גוף ולא 
פירות אלא לאחר מיתת ראשון, אשתכח דלא אקני ליה 
לשני מידי בחיי ראשון, ואמטול הכי אין לשני אלא מה 
ששייר ראשון, דכי זבין ראשון דידה זבין, אבל היכא 
דשיירינהו בתריה דראשון לעצמו, כגון דאמר (ר') נכסי 
לך ואחריך לעצמי כי האי מעשה דרב ביבי, דלא אקניתיה 
לדיקלא נהליה אלא כל ימי חייו ובתריה שיירתיה 
לנפשיה, כיון דמעיקרא נכסי בחזקתיה דנותן קיימי, כי 
אמר ליה נכסי לך ואחריך לעצמי אשתכח דמתחלה ועד 
סוף גופא בחזקת אחריך קיימי, דהיינו בחזקת נותן גופיה, 
ומאי דאקני למקבל מתנה קני ומאי דלא אקני ליה בחזקת 
נותן קאי. ובהא מודי רשב"ג דאכתי נכסי בחזקת מריהו 
קיימי ולית ליה למקבל מתנה אלא אכילת פירות בלבד. 
ושמעינן מינה דהלכתא כרשב"ג, דאי לא תימא הכי, 
לטעמיה דרב ביבי דלא הוה שני ליה בין לעצמו בין לאחר, 
מאי אהניא ליה לאקנוייה לבנו קטן, אלא משום דשני לן 
בין היכא דאקניניהו נותן בתריה דראשון לאחר ובין היכא 
דשיירינהו נותן בתריה דראשון לעצמו:#
#
קצג. אמר רבא אמר רב נחמן שור זה נתון לך במתנה 
על מנת שתחזירהו לי הקדישו והחזירו הרי 
זה מקודש ומוחזר אמר ליה רבא לרב נחמן מאי אהדר 
ליה אמר ליה ומאי חסריה אלא אמר רב אשי חזינן אי 
אמר על מנת שתחזירהו סתמא הא אהדריה ואי אמר על 
מנת שתחזירהו לי מידי דחזי ליה קאמר ליה. והאי לאו 
מידי דחזי ליה הוא, וכיון דלא קיימיה לתנאיה מעיקרא לא 
הויא מתנה, וכיון דלא הויא מתנה לא הוי הקדש, דאין 
אדם מקדיש דבר שאינו שלו. וכי תימא אדרבא כיון דלא 
הוי הקדש הויא מתנה, וכיון דהויא מתנה הוי הקדש, לא 
סלקא דעתא, דכיון דעיקר טעמא דהוי הקדש, הילכך 
אע"ג דהויא מתנה לא הוי הקדש, דכי יהיב ליה על מנת 
דלא מקדיש ליה הוא דיהיב ליה:#
#
קצד. אמר רב יהודה אמר שמואל הכותב כל נכסיו 
לאחר ואמר הלה אי איפשי בהן קנה 
ואפילו עמד וצווח. נפקא מינה דאי מיית מקבל מתנה זכו 
בהו יורשין דידיה, אי נמי דאי הדר מקבל וקא ניחא ליה לא 
מצי נותן למהדר ביה דמעיקרא קננהו. ור' יוחנן אמר לא 
קנה. (ואין) [דאין] אדם מקנה לחבירו דבר על כרחו. א"ר 
אבא בר ממל ולא פליגי [קלח,א] כאן בצווח מעיקרו. לא 
קנה, וכאן בשותק ולבסוף צווח קנה, והוא דלא צווח בתוך 
כדי דיבור וצווח מעיקרו  דקאמרינן דלא קנה, ממילא הדרי 
לנותן או ליורשיו, ולא אמרינן כל המחזיק בהן זכה. 
וההיא דגרסי' בכריתות פרק המביא אשם (כד,א) אמר ריש 
לקיש הנותן מתנה לחבירו ואמר הלה אי אפשי בה כל 
המחזיק בה זכה בה, אם תמצא לומר אצווח מעיקרא קאי, 
וטעמא דמילתא דכי אקני ליה נותן אדעתא דלא הדרה ליה 
אקני, הילכך מקבל לא קני דהא אמר אי איפשי בהם, נותן 
נמי לא הדרי ליה דהא אסתלק מיניהו לגמרי, וממילא הוה 
להו הפקר, ודלא כרשב"ג דקאמר לקמן כיון שאמר הלה אי 
איפשי בהן כבר זכו בהן היורשין, ליתא לדריש לקיש, 
דהא רבי יוחנן פליג עליה דריש לקיש בהא מילתא, דאמר 
רבי יוחנן צוח מעיקרו כולי עלמא לא פליגי, אלמא מודו 
ליה רבנן לר"ש ב"ג דזכו בהן יורשי נותן, וקימא לן ריש 
לקיש ורבי יוחנן הלכה כרבי יוחנן. ועוד דקימא לן דהפקר 
כי האי גוונא אפילו לגבי ההוא דאפקריה לא הוי הפקר עד 
דמפקר אדעתא דכולי עלמא, דתנן (פ"ו מ"א) ב"ש אומר 
הפקר לעניים הפקר וב"ה אומר אינו הפקר עד שיפקיר אף 
לעשירים בשמטה. וקימא לן ב"ש במקום ב"ה אינה משנה. 
וכ"ש הכא דסוגיין כב"ה כמעשה דר' ישמעאל ברבי יוסי 
דפרק אלו מציאות (ב"מ ל,ב) וכמעשה דרב פפא בפרק הגוזל 
בתרא, דהא דייקינן התם נהי דאפקריה לחמריה אדעתא 
דכולי עלמא לא אפקריה. ועוד דאפי' ב"ש נמי לא קאמרי 
אלא דלהוי הפקר לגבי ההוא דאפקריה אדעתא דידיה, אבל 
למהוי הפקר למאן דלא אפקריה אדעתא דידיה  לא 
קאמרינן.#
ואם תמצא לומר דההיא דריש לקיש אשתק ולבסוף 
צווח קימא, דקימא לן דקנה, וכיון דקאמר בתר הכי אי 
איפשי בה כמאן דאפקריה דמי, הא שמואל ורבי יוחנן 
פליגי עליה בהדיא, דאמר רב יהודה אמר שמואל הכותב 
נכסיו לאחר ואמר הלה אי איפשי בהם קנה ואפי' עומד 
וצווח. אלא אפילו לבתר דאמר אי איפשי בה נמי קנה. 
וכיון דקנה בה ודאי לא הוי הפקר. ורבי יוחנן נמי מודי 
בה, דהא אסיקנא דלא פליגי. וברייתא נמי אליבא דרבנן 
בהכי סלקא, דאוקימנא בשתק ולבסוף צווח, וקאמרי רבנן 
אם היה רבן שני כהן הרי אלו אוכלין בתרומה, והא קימא 
לן המפקיר עבדו יצא לחירות.#
וכי תימא כיון דמעוכב גט שחרור אכיל בתרומה, אי 
הכי הא דאיבעיא לן מעוכב גט שחרור אי אכיל בתרומה 
ואי לא ולא איפשיט, דתפשוט מיהא מתניתא דאכיל, אלא 
ודאי מדלא פשיט לה מהכא ש"מ דלא הוו הפקר כלל ודלא 
כריש לקיש. ונהי דבריתא לריש לקיש לא קשיא, דיכיל 
לתרוצה כי טעמא דמאן דאמר מעוכב גט שחרור אוכל 
בתרומה, מיהו סוגיא דגמרא דלא פשיט לה מיהא מתניתא 
דאכיל ודאי לית ליה דריש לקיש. הילכך לית הילכתא 
כריש לקיש.#
אמר רב נחמן בר יצחק זיכה לו על ידי אחר ושתק 
ולבסוף צווח באנו למחלוקת רשב"ג ורבנן דתניא הכותב 
נכסיו לאחר והיו בהם עבדים ואמר הלה אי איפשי בהם 
אם היה רבן שני כהן הרי אלו אוכלין בתרומה רשב"ג 
אומר כיון שאמר הלה אי איפשי זכו בהן היורשין של 
ראשון ואמר רבא ואי תימא רבי יוחנן הכל מודים בצווח 
מעיקרו דלא קני שתק ולבסוף צווח דכ"ע לא פליגי דקני 
כי פליגי שזיכה לו על ידי אחר ושתק ולבסוף צווח ת"ק 
סבר מדאישתיק מינח ניחא ליה והאי דקא צווח מהדר 
הדר ביה ורשב"ג סבר הוכיח סופו על תחילתו והאי דלא 
צווח  עד השתא דסבר כי לא מטו לידיה מאי [א]צווח. 
וקי"ל כת"ק. ודוקא היכא דכי אתו לידיה צווח מיד ואמר 
אי איפשי בהן, אבל שתיק לבתר דאתו לידיה ולאחר כדי 
דבור צווח, אפילו רבנן מודו דקנה, דהא ליתיה לטעמא 
דכי לא מטו לידיה מאי אצווח. והני מילי בשכיב מרע 
דדברי ש"מ ככתובין וכמסורין דמו. דיקא נמי דתני עלה 
כבר זכו בהן היורשין ולא קתני ברשותא דנותן קיימי. אבל 
בבריא לא קני עד דמטי שטרא לידיה, אי נמי דקנו מיניה. 
וה"ה היכא דזיכה לו על ידי אחר, דכמאן דמטא שטרא 
לידיה דמי. והני מילי במתנה, אבל במקח וממכר כיון 
דמחייבינן ליה למיתב דמי לא קני בשתיקה לאיחיובי 
בדמים עד דמגלי אדעתיה בשעת הקנאה דניחא ליה:#
#
קצה. ת"ר שכיב מרע שאמר תנו מאתים זוז לפלוני 
ושלש מאות לפלוני וארבע מאות לפלוני 
אין אומרים כל הקודם בשטר זכה לפיכך יצא עליו שט"ח 
גובה מכולם אבל אמר תנו מאתים זוז לפלוני ואחריו שלש 
מאות לפלוני ואחריו ארבע מאות לפלוני אומרין כל 
הקודם בשטר זכה לפיכך יצא עליו שט"ח גובה מן 
האחרון אין לו גובה משלפניו אין לו גובה  משלפני פניו. 
הא דקתני רישא אין אומרין כל הקודם זכה, הא קמ"ל דאי 
לא משתכח ליה לנותן ממונא כשיעור מאי דאקני להו 
לכולהו אין אומרין כל הקודם בשטר זכה לגבות ראשון, 
ואי איכא טופיאנא גבי מיניה שני ואי איכא טופיאנא אמאי 
דהוי לשני גבי מיניה שלישי, ואי לא האחרון האחרון 
נפסד, אלא כולן שוין בקדימה, דכי אקדמיה לחד מיניהו 
אחבריה לאו לאקדומיה בגבייה איכוון אלא לפי שאי 
איפשר לאדם להוציא שני דברים כאחד בדבור אחת אלא 
בזה אחר זה ולא הוה סגיא ליה דלא לאקדומיה חד מיניהו 
אחבריה, לפיכך אין כאן דין קדימה אלא כל אחד מהן גובה 
מן הממון המצוי לפי חלקו כדבעינן לברורי בשמעתין. 
ומאי לפיכך, הואיל ואין כאן דין קדימה לפיכך יצא עליו 
שט"ח גובה מכולם, כלומר דמהיכא דניחא ליה שקיל. אי 
נמי הא קמ"ל דאפי' היכא דגבי כוליה מחד הדרי ומשתלמי 
מהדדי כדבעינן לברורי לקמן.#
אבל אמר תנו מאתים זוז לפלוני ואחריו לפלוני ואחריו 
לפלוני אומרין כל הקודם בשטר זכה, לפיכך יצא עליו 
שט"ח אינו גובה אלא מן האחרון, דכיון דלגבי הדדי אית 
בהו דין קדימה דראשון ראשון, יכיל למימר ליה לבעל חוב 
הנחתי לך מקום לגבות ממנו. ואע"ג דכולהו כי קנו במתנת 
ש"מ הוא דקנו, דלא קניא אלא לאחר גמר מיתה, ואשתכח 
דכי חייל קנינהו בהדי הדדי הוא דחייל, אפי"ה כיון דלא 
אקני ליה נותן לשני מידי אלא במאי דמשתייר מממונא 
לבתר דגבי ראשון הוה ליה לבעל חוב כמי שהקנה לזה 
היום ולשני למחר, דאידי ואידי שייך ביה טעמא דהנחתי 
לך מקום לגבות ממנו. אין לו באחרון כדי חובו, גובה 
השאר משלפניו, אין לו גובה משלפני פניו.#

