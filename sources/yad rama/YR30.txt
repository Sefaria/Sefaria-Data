אמרת דכולהו בחד אנפא קיימי, אם כן הני בבי דמרזב 
ומזחילה וסולם וחלונות וזיזין הכי נמי דבחצר השותפין 
בלחוד קאי, ועוד הא סוגיא דגמרא משמע דבמחזיק על 
חצר חבירו קיימי. אלא מאי אית לך למימר הא כדאיתא 
והא כדאיתא, לענין גופא דחזקה נמי הא כדאיתא והא 
כדאיתא.#
והשתא דאתברר דמתני' בחצר השותפין עסקינן    ובחזקה 
שיש  עמה טענה, צריכינן לברורי דהיינו טעמא דפליג בה 
בין עשה מחיצה ללא עשה מחיצה, ואילו התם בפרקין 
(לעיל מב,ב) גבי השותפין מחזיקין זה על זה לא קא מפליג 
בין היכא דעשה מחיצה להיכא דלא עשה מחיצה. משום 
דהתם קא מיירי בכגון דאסתלק חבריה מההוא דוכתא 
דהחזיק ביה האי שותפא כולהו תלת שני לגמרי, ואמטול 
הכי ליכא לפלוגי בין עשה מחיצה ללא עשה מחיצה, אלא 
בדאית בה דין חלוקה ונחית לה לכולה תליא מילתא, דאי 
אית בה דין חלוקה ונחית לה לכולה חצר ולבתים שבתוכה 
שלש שנים ואסתלק שותפיה מכולה חצר בהנהו שלש 
שנים קימא ליה חזקה למחזיק בין עשה מחיצה בין לא עשה 
מחיצה, ואי לא לא קימא ליה חזקה, כדאמרי' בפירקין 
(שם) בהדיא, ולא קא מפליג התם בין עשה מחיצה להיכא 
דלא עשה מחיצה. אבל הכא בדקא משתמשי תרוייהו 
בההוא תרביצא דחצר או בההוא ביתא דאחזיק ביה המחזיק 
עסקינן כדברירנא במתני' (לעיל סי' ט). תדע דהא טעמא 
דשאני לן בין היכא דאית בה דין חלוקה להיכא דלית בה 
דין חלוקה, משום (הכי) [דכי] לית בה דין חלוקה איכא 
למימר דהאי דשבקיה לשותפיה למיחת לכולה לאו משום 
דאוגרה לכולה נהליה אלא משום דלא הוה יכיל למפלג 
בהדיה דהא לית ביה דין חלוקה, ולא הוה יכיל נמי 
לאשתמושי בה בהדיה דלא מתברר ליה בהדיה אחריני, 
ולא הוה יכיל למימר ליה גוד או איגוד משום דלא הוו ליה 
דמי למיגד בהו, הילכך שבקיה למיחת לגוה תלת שני 
אדעתא דדייר בה איהו נמי תלת שני אחריניאתא. ואלו 
היכא דאית בה דין חלוקה ליכא למימר הכי, משום דהוה 
ליה למפלג בהדיה, ומדשבקיה למיחת לכולה ש"מ אוגריה 
אוגרה נהליה בדמי אי נמי יהבה נהליה במתנה. וכיון 
דטעמא משום הכי הוא לא שנא עבד מחיצה ולא שנא לא 
עבד מחיצה חד דינא הוא, דאי אית בה דין חלוקה אע"ג 
דלא עבד מחיצה נמי הויא חזקה, דאיבעי ליה למפלג 
בהדיה, והיכא דלית בה דין חלוקה אע"ג דעבד מחיצה נמי 
לא הויא חזקה, דכיון דטעמא משום דלא הוה יכיל למפלג 
בהדיה הוא ושבקיה לאשתמושי בה בכולה אדעתא 
דאשתמש בה איהו נמי בכולה תלת שנין אחרניאתא, מאי 
איכפת ליה אי עבד מחיצה ואי לא עבד מחיצה, אטו מי  
מזקא ליה האי מחיצה בגופה דחצר (מיירי) [מידי] כי היכי 
דליעכיב עלויה. ואי משום דממעט ליה בתשמישא דחצר, 
מצי אמר כיון דלא הוה לי לאשתמושי בהדיה בהנהו שלש 
שנים דידיה לא הוה איכפת לי, ושבקתה למחיצה התם 
אדעתא דכי הוה מטי זימנא דידי לאשתמושי בה הוה 
מסליקנא לה לההיא מחיצה, אי נמי הוה שביקנא לה התם 
והוה משתמשנא בה במחיצה כדהוה משתמש בה איהו.#
 והרי אתברר לך דכל היכא דאסתלק ליה חבריה 
למחזיק מההוא דוכתא דאחזיק ביה שלש שנים ליכא 
לפלוגי בין עשה מחיצה להיכא דלא עשה מחיצה, וכי קא 
מפליג הכא בין היכא דעשה מחיצה להיכא דלא עשה 
מחיצה, כגון דלא אסתלק ליה חבריה מכולה חצר דאחזיק 
בה המחזיק או מכוליה בית, אלא תרוייהו משתמשי ביה, 
אלא שמחזיק משתמש לבדו במקום מיוחד בבית או בחצר 
או בבית, ושניהם משתמשין בשאר החצר ובשאר הבית 
בערבוביא. דכיון דלא אסתלק ליה חד מינייהו מתשמישא 
דחצר או דבית לגמרי אלא חד מינייהו הוא דהוה רגיל 
לאוקומי בה בהמתו וצובר בה זבלו ומגדל בה תרנגולין  
ועדיין חבירו משתמש עמו בחצר, לא קיימא ליה חזקה 
אלא היכא דעבד מידי דקפדי ביה שותפי אהדדי, כגון 
שעשאה מחיצה לבהמתו גבוהה עשרה טפחים, וכן לתנור 
וכן לכירים וכן לרחים, או שעשה מקום לזבלו בחצר עמוק 
שלשה או גבוה שלשה, ואשתמש בין הכין שלש שנים, 
וקא טעין דמזבן זבניה לההוא דוכתא משותפיה, א"נ 
דיהביה נהליה במתנה ואקנייה נהליה מקמיה הכין בחד 
מאנפי הקנאה, קימא ליה חזקא בגויה ולא משתיירא ליה 
לשותפיה שותפות בהדיה אלא בשאר החצר. ובהא ליכא 
לפלוגי בין אית בה דין חלוקה להיכא דלית בה דין חלוקה, 
דכי איכא לפלוגי הכין היכא דנחית לכולה, דאסתלק ליה 
חבריה משאר החצר, דיכיל למימר האי דשבקתיה 
לאשתמושי בה שלש שנים משום דלא הוה יכילנא למפלג 
בהדיה, דהא לית בה דין חלוקה, והוה בדעתאי 
לאשתמושי בה אנא נמי תלת שני אחרניתא. אבל היכא 
דהוו משתמשי תרוייהו בגוה כחדא ואחזיק חד מינייהו 
בדוכתא יתירא לחוד מהני תשמישי במידי דקפדי ביה 
שותפי, אית ליה חזקה. דכי היכי דלא אסתלק שותפיה 
משאר חצר לא הוה ליה לאסתלוקי נמי מהאי דוכתא 
דאחזיק ביה האי שותפא במידי דקפדי ביה שותפי אהדדי, 
ומדלא קפיד עליה ש"מ האי מחזיק קושטא קא טעין וקימא 
ליה חזקה, לא שנא אית בה דין חלוקה ולא שנא לית בה 
דין חלוקה. אבל אם לא עשה מחיצה לבהמתו ולא עשה 
מקום לזבלו עמוק שלשה או גבוה שלשה, אע"פ שייחד 
מקום בחצר לבהמתו ולתרנגוליו ולזבלו והעמיד שם את 
בהמתו שלש שנים, או שנתן את זבלו שם שלש שנים, או 
שגדל שם את תרנגוליו שלש שנים, וקאתי מחמת טענה, 
לא קימא ליה חזקה בהכי, דאהעמדה כדי לא קפדי שותפי 
אהדדי, הילכך לית להו חזקה אהדדי אלא בראיה. אבל 
אמחיצה וכיוצא בה קפדי, ומדלא קפיד האי ש"מ אקנויי 
אקנייה להאי דוכתא להאי מחזיק בחד מאנפי הקנאות קנין 
גמור.#
 וה"ה גבי הכניס תרנגולין לתוך הבית דהויא חזקה, 
בבית המשותף ביניהן עסיקינן, דכולה מתניתין דומיא 
דהדדי קא מיירי, שאם הכניס אחד מבני החצר תרנגולין 
לבית המשותף ביניהן בחצר השותפין וייחד להן מקום 
בבית וגדל שם תרנגולין שלש שנים ושניהן משתמשין 
.דח#
בשאר הבית, קימא ליה חזקה למחזיק בההוא דוכתא דגדיל 
ביה תרנגולין, ואית ליה זכותא בהדיה שותפיה בשאר 
הבית ובשאר החצר דהוו משתמשי ביה בהדי הדדי. ואי 
נמי הוה משתמש חבריה בשאר החצר ובשאר הבית 
לחודיה ולא הוה משתמש המחזיק אלא בההוא דוכתא 
דאחזיק ביה בלחוד לא קימא ליה לאידך חזקה, דהא קימא 
לן דבהעמדה כדי לא קימא ליה חזקה, אלא היכא דאית בה 
דין חלוקה וקא נחית לה לכולה. ואם הכניס תרנגולין לתוך 
הבית אלא שלא ייחד להן מקום בבית והיו שניהן 
משתמשין בבית, זה על ידי דירה ותרנגולין וזה ע"י דירה 
בלא תרנגולין, לא קני דוכתא בבית לגדל תרנגולין, הואיל 
והוה שותפיה משתמש בהדיה בכוליה ביתא, וכוליה 
מתניתין בדאסתלק שותפיה מההוא דוכתא דאחזיק ביה 
הוא דמיירי, דכה"ג הוא דקפדי שותפי אהדדי ואי לא לא.#
והני מילי היכא דלא איסתלק שותפיה מן החצר לגמרי, 
אבל היכא דסליק שותפיה תשמישיה מחצר זו לגמרי, כגון 
שפרץ את פצימיו של פתח ביתו וסתמו, חזינן, אי לא הוה 
ליה חולקא בהאי חצר אלא מחמת הדין ביתא, כגון דפרץ 
את פצימיו וסתמו, אסתלק ליה מהכא לאלתר לגמרי 
ומיקניא כולה חצר לשאר השותפין שבתיהן פתוחין 
לחצר. ואי הוה ליה חולקא בחצר שלא מחמת הבית, 
חזינן,  אי פרץ פצימיה וסתמיה ואהדריה לדירכא דביתיה 
מרוח אחרת חוץ לחצר, ואשתמש שותפיה לחודיה בכולה 
חצר ג' שנים, בהא ודאי ליכא לפלוגי בין אית בה דין 
חלוקה בין לית בה, אע"ג דלא עבד מחיצה ולא עשה מקום 
לזבלו גבוה או נמוך קימא ליה חזקה, דע"כ לא פלוג רבנן 
בין היכא דאית בה דין חלוקה להיכא דלית בה דין חלוקה 
אלא היכא דלא גלי אדעתיה דאסתלק לגמרי מהאי חצר, 
דאי לית בה דין חלוקה מצי אמר האי דשבקתיה 
לאשתמושי בה הני תלת שני דאמינא לשתמש בה איהו 
מעיקרא לחודיה תלת שני ובתר הכי משתמשנא בה אנא 
לחודאי תלת שנין אוחרניאתא, אבל ה(י)כא כיון דפרץ 
פצימיה דפתחא דביתיה וסתמיה, גלי אדעתיה דסליק 
זכותיה דהאי ביתא דידיה מהאי חצר לגמרי, ותו לית ליה 
רשותא למפתחיה לההוא פיתחא להאי חצר. כדאמרינן 
בהדיא בפרק השותפין (לעיל יא,ב) היה סתום ובקש לפתחו 
אין בני מבוי מעכבין עליו, ואוקימנא בשלא פרץ את 
פצימיו, אבל פרץ את פצימיו בני מבוי מעכבין עליו, וה"ה 
בחצר השותפין, דדינא דבית שבחצר השותפין לענין פרץ 
את פצימיו כדין פתח שבמבוי דמי. חדא דתרוייהו חד 
טעמא נינהו, ועוד דגבי חצר נמי הא קימ"ל דמכי פרץ את  
פצימיו אין לו ד"א אלמא אסתלקא לה זכותיה דההוא בית  
מהאי חצר, וממילא שמעת דאי בקש לפתחו בני חצר 
מעכבין עליו. תדע דהא מהאי מתניתא דחצר הוא דסייעיה 
אביי לרבה (שם) גבי מבוי, אלמא תרוייהו להאי ענינא חד 
דינא אית להו. וכיון דלית ליה למפתחיה ממילא אתברר 
דלא מצי למטען האי דאסתלקי ליה בהני שלש שנים מהאי 
חצר אדעתא דלסתלק לי שותפאי תלת שנין אחרניתא 
ומשתמשנא ביה אנא תלת שנין כי היכי דאשתמש בה 
איהו. חדא דהא אפסדינהו לד"א דלפני פתחו לגמרי, ועוד 
דהא לית ליה דירכא אהאי חצר להאי ביתא כלל הילכך 
דינא הוא דקימא ליה חזקה למחזיק בההיא חצר ואע"ג דלא 
עבד בה מחיצה, דע"כ לא פלוג רבנן בין היכא דעבד 
מחיצה להיכא דלא עבד מחיצה אלא היכא דלא גלי 
אדעתיה דאסתלק ליה מכולה חצר, אבל היכא דגלי 
אדעתיה דסליק זכותא דביתיה מהאי חצר לא פלוג רבנן, 
דהא ליכא למימר הכא דאהעמדה כדי לא קפדי אינשי, 
דודאי כי אסתלק ליה מחצר לאו בכדי אסתלק ליה, ואי 
לאו דזבניה לחולקיה נהליה או יהביה ליה במתנה לא הוה 
מסתלק ליה מינה לגמרי. אבל ודאי אי לא פרץ פצימיה, 
אע"ג דסתמיה לפתחא דביתיה ואשתמש ביה שותפיה 
בהאי חצר שלש שנים, לא קימא ליה חזקה, אלא היכא 
דאית ביה דין חלוקה.#
 והנ"מ בשותפיה, אבל בשאר אינשי דעלמא, לא שנא 
אשתמש בפלגא ול"ש אשתמש בכולא, ל"ש אסתלק 
(מידי) [מרי] חצר מינה לגמרי ול"ש לא אסתלק, ל"ש עבד 
מחזיק מחיצה ול"ש לא עבד מחיצה, כיון דאשתמש בה 
שלש שנים בחזקה שיש עמה טענה הויא חזקה כדין כל 
חזקות שבעולם. ממאי, מדאוקימנא בחצר השותפין 
דאהעמדה כדי לא קפדי, ושותפין הוא דלא קפדי אהדדי 
כולי האי, מכלל דבחצר חברו דקפיד טפי אפי' בהעמדה 
כדי נמי הויא חזקה. ובהדיא גרסינן בירושלמי (כאן ה"ז) 
א"ר אלעזר גדל תרנגולין בחצר שאינה שלו הרי זה חזקה 
א"ר יוסי יאות א"ר אלעזר מה נפשך אם יש לו רשות לגדל 
הרי גדל ואם אין לו רשות לגדל הרי החזיק. ובחזקה שיש 
עמה טענה קאי, והכין פירושה, מה נפשך, אם עד שלא 
גדל היה לו רשות לגדל  מחמת זכות שהיתה לו בחצר קודם 
לכן, הרי גדל, כלומר בדין גדל ואין בעל החצר יכול לעכב 
עליו, ואם עד שלא גדל לא היתה לו רשות לגדל ולא מיחה 
בו בעל החצר, הרי החזיק, וכי טעין דאקנייה לדוכתא 
נהליה או דקני ליה בגויה זכותא להכין מהימן ובשבועה.#
 ומסתברא [ד]דריסת הרגל דלא קפדי אינשי כדאיתא 
בפרקא קמא דמגילה (ח,א), אפי' בחצר חברו אין לו חזקה. 
ואם אינו רגיל לילך במקום אחד והחזיק בו, יש לו חזקה, 
הואיל ותשמישו להילוך נקנה להילוך. ודוקא בחזקה שיש 
עמה טענה ובשלש שנים כדברירנא לעיל. ומסתברא 
דמבוי שאינו מפולש במקום שיש רשות לכל בני המבוי 
להשתמש בו כחצר השותפין דמי להאי עניינא, שהמבוי 
לחצרות כחצר לבתים:#
רנז. ושמעינן מאתקפתיה דרב ששת דניר בנכסי הגר 
קנה בנכסי חבירו לא קנה, אבל אכילת 
פירות ולא קני בהו ניר דוקא בחזקה שיש עמה טענה, 
אבל בחזקה שאין עמה טענה, כגון הנותן מתנה והאחין 
שחלקו, והוא הדין במוכר שדהו מפני רעתה או בלוקח 
בהלואתו או שזקף עליו את הדמים במלוה, לא שנא לענין  
אכילת פירות ולא שנא גבי ניר כנכסי הגר דמו, דניר קני 
ואכילת פירות לא קניא, דהא בכולה תלמודין דינא דנכסי 
חבירו בחזקה שאין עמה טענה לענין גופא דמעשה דקיימא 
ביה חזקה כנכסי הגר דמו, כדקתני בהדיא במתני' (לעיל 
מב,א) גבי נעל גדר פרץ, והוא הדין לשאר שמעתתא דחזקה 
סתמא איתמרן, ומשמע דבין בנכסי הגר בין בנכסי חבירו 
חד דינא אית להו. ועוד דהא ברירנא (לעיל סי' רנו ד"ה תדע) 
גבי ניר דכי אמרינן דבנכסי חבירו לא קנה, בחזקה שיש 
עמה טענה קאמרינן, דאי בחזקה שאין עמה טענה מאי שנא 
דבנכסי הגר קנה ובנכסי חבירו לא קנה, השתא בנכסי הגר 
דליכא דעת אחרת מקנה אותן קנה, בנכסי חבירו דאיכא 
דעת אחרת מקנה אותן לא כל שכן. אלא על כרחיך כי 
קאמרינן דלא קנה בחזקה שיש עמה טענה כדקאמרינן 
טעמא בפירקין (לעיל לו,ב) בהדיא מ"ט דמאן דאמר ניר לא 
קנה מימר אמר כל שיבי דכרבא ליעלו בה, ומדלגבי ניר 
דקאמרינן בנכסי חבירו לא קנה בחזקה שיש עמה טענה 
קאי, גבי אכילת פירות נמי דקאמרינן דקנה בחזקה שיש 
עמה טענה קאי, אבל בחזקה שאין עמה טענה אפילו בנכסי 
חבירו נמי לא קנה. והא דגרסינן בריש פירקין (לעיל כט,ב) 
אכלה כולה חוץ מבית רובע, בחזקה שיש עמה טענה 
קיימא. דיקא נמי [דגבי] (ד)חזקת הבתים דאיריא בחזקה 
שיש עמה טענה אייתינן לה, ואי בחזקה שאין עמה טענה 
גבי מתני' דנותן מתנה והאחין שחלקו הוה לן לאיתויה. 
תדע נמי מדקאמרינן קנה כולה חוץ מבית רובע, ואי 
בחזקה שאין עמה טענה מאי שנא מניר דקנה לה כולה בחד 
מכוש, אלא לאו ש"מ דלא מיירי התם אלא בחזקה שיש 
עמה טענה. אבל אכילת פירות בחזקה שאין עמה 
טענה*.#
 ואע"ג דאשכחן דומיא דאכילת פירות דקניא בנכסי 
חבירו אפילו בחזקה שאין עמה טענה, דתנן בקדושין 
(כו,א) נכסים שיש להם אחריות נקנים בכסף ובשטר 
ובחזקה, ואמרי' עלה (שם) בחזקה מנלן אמר חזקיה דאמר 
קרא ושבו בעריכם אשר תפשתם במה תפשתם בישיבה, 
דבי  רבי ישמעאל תנא וירשתם אותה וישבתם בה במה 
ירשתם בישיבה, והא ישיבה גבי ערים כאכילת פירות גבי 
שדה היא,  וקאמרינן דקני בחזקה שאין עמה טענה. וממאי 
דהתם בחזקה שאין עמה טענה קאי, דהא אחזקה דההיא 
מתני' קאי, דמיירי בחזקה לאלתר, דלמיקנא בעלמא קא 
בעו דומיא דכסף ושטר. וגרסינן נמי בירושלמי (קידושין 
פ"א ה"ד) המוכר בית לחבירו כיון דצבר לתוכו קנה. ואם כן 
מאי שנא ישיבת הערים והבתים והחצרות דקנו בנכסי 
חבירו אפילו בחזקה שאין עמה טענה, ומאי שנא אכילת 
פירות השדה דלא קנה אלא בחזקה שיש עמה טענה. 
אמרי, משום דלא דמו להדדי, דישיבת ערים ובתים 
וחצרות הנאה דמתהניא ליה מגופא דארעא הוא, דבעידנא 
דמתהני ליה מגופא דארעא הוא דמתהני ליה ואמטול הכי 
הויא חזקה, אבל אכילת פירות כי קא תליש ליכא הנאה 
ולבתר דתליש להו לפירי כי קא מתהני ליה מינייהו 
ממטלטלי קא מתהני ליה, ואמטול הכי לא הויא חזקה 
לגופא דארעא. והא דמיא לההיא דאמרינן (לעיל נג,ב) האי 
מאן דשדא לפתא לבי פלחי דגר לא קני מ"ט בעידנא דשדא 
ליכא שבחא וכי קא שבח ממילא קא שבח, הכא נמי 
בעידנא דקא תליש מגופא דארעא לא קא מתהני ליה וכי 
קא מתהני ליה בתר הכי ממטלטלי קא מתהני ליה.#
 תדע דהא בהדיא קאמרינן בשמעתין דאכילת פירות 
בנכסי הגר לא קנה, ואלו ישיבת בתים וחצרות אפילו 
בנכסי הגר נמי קניא, דהא רב ששת הוא דאמר דאכילת 
פירות בנכסי הגר קנה, והא הצעת מצעות אחד מדרכי 
ישיבת הבית הוא, דתשמיש הבית הוא. ודיקא נמי מדדייק 
לה מחזקה דעבד דקני לה בתשמישא כדפרישנא בדוכתיה 
(לעיל שם), וקאמר דקני בנכסי הגר, דשמעת מינה דחזקה 
כי האי גוונא אפילו בנכסי הגר נמי קניא. תדע נמי דהא 
קרא דוירשתם אותה וישבתם בה ושבו בעריכם אשר 
תפשתם דילפינן חזקה מינייהו, בנכסי הגוי קיימי דדמו 
לנכסי הגר, דכי זכו בהו ישראל מהפקירא קא זכו בהו, 
דלאו מדעתא דמרייהו קא זכו בהו אלא רחמנא אפקרינהו 
לגבייהו, וקאמרינן דקנו להו בישיבה, דשמעת מינה 
דאפילו בנכסי הגר נמי קניא, ואי אמרת דישיבת בתים 
וחצרות כאכילת פירות השדה דמיין קשיין אהדדי, אלא 
לאו ש"מ דשאני אכילת פירות השדה מישיבת בתים 
וחצרות, דאלו אכילת פירות לא קניא בחזקה שאין עמה 
טענה לא בנכסי הגר ולא בנכסי חבירו, ואלו ישיבת בתים 
וחצרות בין בנכסי הגר בין בנכסי חבירו קנה.#
 והשתא דאתית להכי, מסתברא דאפילו גבי בתים  
וחצרות כי הויא חזקה בישיבה והצעת מצעות וכיוצא בהן 
דוקא בישיבה דקונה גופיה, אבל בישיבת שלוחו אי נמי 
היכא דאוגר לה לישיבה ושקיל אגרא דקא מיתהני ליה 
מינה, לא קני. מאי טעמא, דאגרא כאכילת פירות דמיא, 
דמטלטלי קא מתהני ליה, ואע"ג דאתו מגופא דארעא, וכל 
שכן זוזי דלאו מגופא דארעא קאתו. וישיבת שלוחו נמי 
אע"ג דמיכוון למזכא ליה לשלוחו נמי לא קניא, דגבי האי 
אנפא דישיבה מידי דמתהני ליה לקונה בעינן, והא לא 
קמתהני ליה. אבל ודאי גבי נעל גדר פרץ כיון דלאו בהנאת 
הקונה תליא מילתא אבל במעשה ממבדיר** בגוף הקרקע 
תליא מילתא שלוחו של אדם כמותו והוא דמכוון למקנא 
לשלוחו.#
ושמעינן נמי מדלא אקשי ליה לעולא אלא מניר ואכילת 
פירות ולא אקשי ליה מעשה מקום לזבלו, ש"מ דכי בעינן 
בנכסי הגר גדר גדר והשלימו לעשרה הני מילי למיקנא 
כולה ארעא מחמת ההוא גדר, אבל למיקנא מקום הגדר 
עצמו היכא דחזי לאשתמושי ביה בפני עצמו דומיא דעשה 
מקום לזבלו בעמוק שלשה או בגבוה שלשה סגיא ליה. אבל 
הכנסת תרנגולין לתוך  הבית ליכא למידק מה(י)כא דקניא 
בנכסי הגר, דלא אשכחן חזקה כי האי גוונא בנכסי הגר 
כלל, וכאכילת פירות דמיא דלא קניא. ומטעמא דישיבת 
בתים וחצרות נמי ליכא למירמי מהאי טעמא, אדרבה 
איפכא מסתברא דבחצר דאורחיה לגדל בה תרנגולין ליקני 
ובבית דלאו אורחיה בהכי לא ליקני, ועוד בהעמדת 
בהמתו בחצר נמי ליקני, אלא על כרחיך כל כי האי גוונא 
לאו דירה חשובה היא למיקנא בחזקה שאין עמה טענה. 
והוא הדין דהוה יכיל רב ששת לפרוכי ליה לעולא ממתני' 
גופיה דקתני הכניס תרנגולין לתוך הבית דהואי חזקה, 
ואע"ג דבנכסי הגר לא קנה, אלא כיון דפריך ליה מאכילת 
פירות דבנכסי חבירו קנה בנכסי הגר לא קנה, תו לא 
איצטריך לפרוכי ליה מהכנסת תרנגולין (דאיתי) [דאיהי]  
גופה מטעמא דאכילת פירות הוא דקניא, ועולא אגב 
שיטפיה לא עיין בה כי היכי דלא עיין בניר ואכילת 
פירות.#
 וכי תימא מאי שנא גידול תרנגולין והעמדת בהמה דלא 
קניא בנכסי הגר ובנותן מתנה וכיוצא בו, ומאי שנא הצעת 
מצעות בנכסי הגר. וכ"ת שאני הצעת מצעות דצורך 
ישיבת האדם גופיה נינהו ודירת האדם שמה דירה, אבל 
דירת בהמה ועופות לא שמה דירה, והא גבי המוכר בית 
לחבירו וצבר לתוכו, דקאמרינן בגמרא דבני מערבא 
(ירושלמי קידושין פ"א ה"ד) קנה, משמע דאפילו פירות ושאר 
פרקמטיאות, התם נמי כיון דלא מאיסי דרך דירת האדם 
הוא, שפעמים אדם עושה דירתו אוצר, אבל בעלי חיים 
דמאיסה דירה דידהו לא מוקים להו בהדיה ולאו דרך דירת 
האדם הוא, ואמטול הכי לא קני אלא בחזקה שיש עמה 
טענה, כדאמרינן בריש פירקין גבי צונמא (לעיל כט,ב), 
דההוא לאו מטעמא דדירה הוא דקני אלא מטעמא דאכילת  
פירות הוא דקני כדברירנא:#
#
#
#
רנח. ומקשינן ובהעמדה כדי לא קפדי והא תנן  
השותפין שנדרו זה מזה אסורין ליכנס 
לחצר. כלומר לחצר המשותפת ביניהן, לפי שכל אחד מהן 
לרשות חבירו הוא נכנס. אלמא אפילו אדריסת הרגל קפדי 
אינשי, וכל שכן אהעמדה כדי. ואם נפשך לומר דמסיפא 
קא מקשי, דקתני ושניהם אסורין מלהעמיד ריחים ותנור 
ומלגדל תרנגולין, אלמא אפי' אהעמדה כדי קפדי אינשי. 
אלא אמר רב נחמן אמר רבה בר אבוה ברחבה שאחורי 
בתים עסקינן, דכיון דלא נפיש תשמישא דבני חצר בגוה 
אהעמדה כדי לא קפדי אינשי אמחיצה קפדי. רב פפא 
אמר לעולם בחצר איכא דקפיד ואיכא דלא קפיד גבי 
ממונא לקולא גבי איסורא לחומרא. רבינא אמר לעולם 
(קא) [לא] קפיד ומתניתין דנדרים מני רבי אליעזר היא 
דתניא רבי אליעזר אומר אפילו ויתור אסור במודר 
הנאה. ולית הילכתא כוותיה.#
ושמעינן מינה דהשותפין שנדרו הנאה זה מזה מותרין 
ליכנס בחצר ומותרין להעמיד ריחים ותנור ולגדל 
תרנגולין בחצר, אבל לא לעשות מחיצה ולא להכניס 
תרנגולין לתוך הבית. והוא הדין נמי לענין דינא, אם בא 
אחד מהן להעמיד ריחים ותנור ולגדל תרנגולין בחצר, אין 
השני יכול לעכב עליו, אבל אם בא לעשות מחיצה או 
לעשות מקום לזבלו עמוק שלשה או גבוה שלשה, או 
להכניס תרנגולין לתוך הבית, חבירו מעכב עליו, דאי ס"ד 
אין חבירו יכול לעכב עליו אמאי קיימא ליה חזקה בהכין, 
כיון דיכיל למיעבד בעל כרחיה דחבריה מאי הוה ליה 
לאידך למעבד:#
#
#
רנט. ושמעינן מינה דרחבה שאחורי בתים דתשמישא  
לחצר הרי היא כחצר השותפין 
דאהעמדה כדי לא קפדי אהדדי, ולא קיימא בה חזקה לחד 
מינייהו אחבריה בהעמדה עד [ד]עביד מחיצה עשר וכיוצא 
בה ממילי דקביעותא. ודוקא בתשמישא לחצר דהויא לה 
כחצר (וכישיבה) [ושיכי בה] כולהון הנך טעמי דפרישנא 
גבי חצר, אבל היכא דאין תשמישא לחצר אלא מבחוץ, 
כחצר בפני עצמה דמיא, ובדאית בה דין חלוקה ונחית לה 
לכולה תליא מילתא כדברירנא לעיל (סי' רנו ד"ה והשתא). 
ולא תימא הני מילי לרב נחמן, דעד כאן לא פליגי אלא 
בחצר אבל ברחבה שאחורי בתים כולי עלמא מודו, דהא 
אפילו לרב נחמן דסלקא דעתיה דגבי חצר אפילו אהעמדה 
כדי נמי קפיד ברחבה שאחורי בתים מודי, דכיון דלא נפיש 
תשמישא דבני חצר בגוה תדירא בחצר לא קפדי בה כולי 
האי. וכל שכן לרב פפא ורבינא דס"ל דאפילו בחצר נמי לא 
קפיד, כל שכן ברחבה שאחורי בתים:#
#
#
רס. אמר רבי יוחנן משום רבי בנאה בכל השותפין 
מעכבין זה על זה חוץ מן הכביסה לפי שאין 
דרכן של בנות ישראל להתבזות על גב הנהר. כלומר בכל 
השותפין מעכבין זה על זה, שלא יעשה דבר קביעות בחצר 
השותפין שמעכב תשמישן של בני אדם, כגון הני דקתני 
במתני' דקיימא בהו חזקה וכיוצא בהן, חוץ מן הכביסה, 
שאם רצה אחד מהן לעשות נברכת הכובסין בחצר אין 
חבירו מעכב עליו, לפי שאין דרכן של בנות ישראל 
להתבזות על הנהר. ואיכא לפרושי בכל דבר שהשכנים 
מעכבין זה על זה שלא יעשה ברשותו דבר שמזיק לרשות 
חברו, כגון הנך כולהו דתנינן בפרק לא יחפור גבי 
השותפין מעכבין זה על זה שלא יעשה אחד מהן בחצר 
השותפין דבר המזיק לרשותו של חבירו, חוץ מן הכביסה 
שאע"פ שהמים מזיקין את החצר שהיא משותפת ביניהן 
אינו יכול לעכב  לפי שאין דרכן של בנות ישראל להתבזות 
על גב הנהר.#
ודוקא במקום שהנשים מכבסות כדקאמר טעמא, אבל 
במקום שהאנשים מכבסים יכבס על גב הנהר. והכי איתמר 
בירושלמי, דגרסינן התם (פ"א ה"ה) הדא דתמר במקום 
שהנשים מכבסות אבל במקום שהאנשים מכבסים כדאי, 
כלומר יכבס בחוץ על גב הנהר, ודא דתמר בכל השותפין 
מעכבין בכל החצר ברם בארבע אמות דידיה לא ממחי 
בידיה, ואם היה מקום מדרון אפילו בארבע אמות דידיה 
ממחי הוא בידיה דאמר ליה את שפיך גו דידך והוא נחת גו 
דידי,  והא דתמר חוץ מן הכבוסה בכל החצר ברם בארבע 
אמות דחבריה ממחי הוא בידיה. ומסתברא דהיינו טעמא, 
משום דלא איירי רבי בנאה אלא בדוכתא דהוו תרווייהו 
שותפי בגויה ואית להו לכולהו בני חצר לאשתמושי 
בגויה, אבל בארבע אמות שלפני פתחו דכל חד מינייהו, 
כיון דדידיה דבעל הבית נינהו כבית גופיה דמו, ולית לחד 
מינייהו זכותא בארבע אמות דקמי פתחא דחבריה. וכן 
הלכתא:#
#
רסא. ועוצם עיניו מראות ברע א"ר חייא בר אבא זה 
שאינו מסתכל בנשים בשעה שעומדות 
על הכביסה היכי דמי אי דאיכא דירכא אחרינא ואזיל 
מהכא כי לא מיכוין נמי לאסתכולי רשע הוא, דלא הוה 
איבעי ליה למיזל מהכא, ואי דליכא דירכא אחרינא אנוס 
הוא. דלא סגיא ליה דלא ליסתכל באורחא דאזיל, כי היכי 
דלא ליתקיל. לעולם דליכא דירכא  אחרינא ואפילו הכי 
איבעי ליה למינס נפשיה. ולסכוני בנפשיה דלא ליסתכל 
באורחא, כי היכי דלא ליתי לאיסתכולי (בנפשיה) 
[בנשים]:#
#
רסב. בעא מיניה רבי יוחנן מרבי בנאה חלוק של 
תלמידי חכמים [כיצד] כל שאין בשרו נראה 
מתחתיו. כלומר שיהא מגיע עד פי הסנדל או המנעל כדי 
לא יהא בשר שוקו נראה מתחת החלוק. דבר אחר שלא 
יהא דק ביותר כדי שיהא בשרו נראה מתחתיו. טלית של 
תלמידי חכמים כיצד כל שאין חלוקו נראה מתחת טליתו 
טפח:#
#
רסג. שלחן של ת"ח כיצד שני שלישי גדיל ושליש  
גלאי שעליו מניח קערות וכוסות 
וצלוחיות. כלומר שני שלישיו [מכוסין] במפה שעליה מניח 
את הלחם, ושליש גלאי, כלומר מגולה, שעל המגולה מניח 
קערות וכוסות וצלוחיות. וטבעתו מבחוץ והתניא מבפנים 
לא קשיא הא דאיכא ינוקא הא דליכא ינוקא. אי איכא 
ינוקא מבפנים, דאי אמרת מבחוץ דילמא סריך בה ינוקא 
בטבעת ושדי ליה לשלחן, ואי ליכא ינוקא מבחוץ, דהכי 
עדיף דלא ליתזקו בה הנך דיתבי מבפנים, ועוד דכי עקרי 
ליה לשלחן ניחא להו טפי למעקריה מבחוץ. ואיבעי תימא 
הא והא דאיכא ינוקא ולא קשיא הא דאיכא שמעא הא 
דליכא שמעא. אי איכא שמעא דמנטר לה מבחוץ, ואי  
ליכא שמעא מבפנים, משום ינוקא כדאמרן. ואיבעי תימא 
הא והא דאיכא שמעא ולא קשיא הא ביממא הא בליליא. 
דלא מצי שמעה לנטורה, ועוד מפני הנכנסין והיוצאין שלא 
יזוקו בה.#
נקיטינן השתא דהיכא דליכא ינוקא דכ"ע מבחוץ, 
והיכא דאיכא ינוקא נמי ואיכא שמעא דמינטר לה והוי 
יממא דכ"ע נמי מבחוץ, והא דתניא מבפנים כגון היכא 
דאיכא ינוקא וליכא שמעא, אי נמי בליליא ואע"ג דאיכא 
שמעא.#
 ושל עם הארץ דומה [נח,א] למדורה וקערות מקיפות 
אותה:#
#
רסד. מטה של תלמידי חכמים כיצד כל שאין תחתיה 
אלא מנעלים בימות הגשמים וסנדלים 
בימות החמה ושל ע"ה דומה לאוצר בלוס:#
#
רסה. ההוא דאמר להו חביתא דארעא לחד ברי 
וחביתא דאודרי דאינון מוכין לחד ברי 
וחביתא דגרמי לחד ברי שכיב ולא הוו ידעי מאי קאמר 
להו אתו לקמיה דרבי בנאה אמר להו אית לכו ארעא 
אמרי ליה אין אית לכו בסרתקי אמרי ליה אין אית לכו 
חיותא אמרי ליה אין אם כן הכי קאמר לכו. ארעא לחד 
ובסרתקי לחד וחיותא לחד. והא דינא שודא דדייני וכל כי 
האי גוונא דליכא לברורי טפי ממאי דכתיב בשטרא וליכא 
למיקם עלה דמילתא כה"ג דיינינן ביה:#
#
רסו. ההוא דשמעה לדביתהו דקאמרה לברתה אמאי 
לא צניעת באיסורא עשרה בני אית לה 
לההוא איתתא ולית לה מגברה אלא חד כי קא שכיב גברה 
אמר כל נכסאי להוו לחד ברי לא הוו ידעי להי מינייהו 
קאמר אתו לקמיה דרבי בנאה אמר להו זילו שקילו 
חבוטי וחבטוה לקברא דאבוכון עד דקאי ומגלי לכו להי 
מינייהו קאמר כולהו אזול ההוא דבריה [הוה] לא אזל 
אמר להו רבי בנאה כולהו נכסאי דהאי נינהו. דמדחייס 
איקרא דאבוה ש"מ האי ניהו בריה, ואבוה נמי להאי הוא 
דקפיד. והאי דינא נמי שודא דדייני הוה וכל כי האי גוונא 
הכי דיינינן ביה. ואי קיימי תרי דאיכא דמיערם חד 
מינייהו איערומי, בדקינן לה למילתא בכמה בדיקות כי 
האי גוונא עד שיצא הדין לאמיתו:#
>פ:תפח <#
[נח,ב] י. המרזב אין לו חזקה ויש למקומו חזקה 
המזחילה יש לה חזקה. הני בבי 
דמרזב ומזחילה וסולם וחלונות וזיזין, אע"ג דמשמע 
דלאסוקי פרושא דאלו דברים שיש להן חזקה ואלו דברים 
שאין להן חזקה קאתו, לאו בחד אנפא דחזקה קיימי, דאלו 
רישא איירי בחזקה שיש עמה טענה דבעיא שלש שנים, 
ובחצר השותפין דוקא, ואלו הני בבי מיירי בחזקה שאין 
עמה טענה אלא מחמת דחזא ושתיק, דלא בעי שלש שנים, 
ואפי' בחצר חבירו, כדבעינן לברורי לקמן. ומאי המרזב 
אין לו חזקה, כגון המרזב המקלח מים לחצר חברו, אין לו 
חזקה על בעל חצר שאם היה ארוך יכול בעל החצר לקצרו 
ויכול לבנות תחתיו כדבעינן למימר לקמן. ויש למקומו 
חזקה, שאם בא בעל חצר לעקרו ממקומו ולקובעו במקום 
אחר, אפילו באותו הרוח, אינו עוקרו. אבל המזחילה יש 
לה חזקה, שאם היתה ארוכה ובולטת על אויר החצר הרבה 
אינו יכול לקצרה, ואם רצה לבנות תחתיה [אינו בונה] 
כדבעינן למימר לקמן. והאי חזקה דמרזב ומזחילה וסולם 
וחלון וזיזין, כולהו ככשורא דמטללתא דמו, ולא בעו שלש 
שנים ולא טענא, כדברירנא התם (לעיל ו,ב סי' נט) דאי 
חבריה בטינא וחזייה חבריה ושתיק לאלתר הוי חזקה, ואי 
לא חבריה בטינא לא הויא חזקה עד תלתין יומין. והוא 
דאתברר דחזייה חבריה ושתיק. ואי לא אתברר דחזייה 
חבריה ושתיק, האי טעין דחזייה חבריה ושתיק, ואידך 
טעין דלא חזייה אי נמי דחזייה ומחי ביה, לא קימא ליה 
חזקה בבציר משלש שנים, כדברירנא התם בפירקא קמא 
(שם ד"ה וכולהו):#
#
יא. סולם המצרי אין לו חזקה ולצורי יש לו חזקה 
חלון המצרית אין לה חזקה ולצורית יש לה 
חזקה איזו היא חלון המצרית כל שאין ראשו של אדם 
יכול להכנס בתוכה רבי יהודה אומר אם יש לה מלבן 
אע"פ שאין ראשו של אדם יכול ליכנס לתוכה הרי זו 
חזקה. האי סולם דקא מפליג ביה תנא בין מצרי לצורי, 
היכי דמי, אילימא דאוקמיה בחצר השותפין, אפילו צורי 
נמי אמאי אית ליה חזקה, והא קימא לן דשותפי אהעמדה 
כדי לא קפדי אהדדי, ובמילתא דלא קפדי אהדדי לא קימא 
בה חזקה לחד מינייהו אחבריה. ואי דאוקמי בחצר חבירו, 
האי חזקה דאית ליה לצורי היכי דמי, אי בחזקה שאין עמה 
טענה, כיון  דקני ליה לדוכתיה קנין גמור ומעכיב לה 
לתשמישתיה דבעל חצר מההוא דוכתא, היכי קנו ליה 
בחזקה שאין עמה טענה, ואי בחזקה שיש עמה טענה 
אפילו מצרי נמי תהוי  ליה חזקה, מי איכא תשמיש עראי 
טפי מאוקומי חיותא או משטח פירי דקיימא לן דהוי 
חזקה. אלא לא מתוקם האי סולם אלא כגון דאוקימיה 
מחזיק בחצרו דנפשיה וקבעיה לרישיה בכותל חבירו דלית 
ליה למחזיק שותפותא בגויה, דאם כן (לימא) [למה] ליה 
חזקה, כיון דאית ליה שותפותא בגויה אית ליה רשותא  
לכתחלה לאשתמושי ביה, ואי נמי בעי חזקה אמאי קיימא 
ליה חזקה, הא קימא לן דשותפי אהעמדה כדי לא קפדי, 
אלא לאו דקבעיה בכותל חברו, אי נמי דאוקמיה סמוך 
לשובך דחבריה בתוך ד"א, וה"ה לשובך דשותפי דנזקא 
הוא ובנזקין אפי' שותפי נמי קפדי אהדדי. ומתני' בחזקה 
שאין עמה טענה קימא, דמהניא בנזקין ותשמישין, דומיא 
דמרזב ומזחילה. והא קמ"ל, דאי הוי סולם צורי דאית ליה 
ארבעה חווקים ואוקמיה בההוא דוכתא תלתין יומין תדיר, 
כיון דגדול הוא וקביע תשמישתיה קימא ליה חזקה 
בתלתין יומין, אי נמי היכא דחבריה בטינא ואפילו 
לאלתר, ואידי ואידי דחזייה חבריה ושתיק, וקימא ליה 
חזקה, מידי דהוה אכשורא דמטללתא. ואי מצרי הוא דלית 
ליה ארבעה חווקים לא קביע תשמישתיה, ואיכא דקפיד 
ואיכא דלא קפיד, ואמטול הכי לא קימא ליה חזקה אלא 
בשלש שנים ובטענה, כדבעינן לברורי טעמא לקמן (סי' רעא 
ד"ה ומסתברא) בהאי פירקא. ומסתברא נמי דהני מילי היכא 
דאחזיק ביה במקום ידוע בחצר, אבל היכא דהוה רגיל 
לשנויי מדוכתא לדוכתא אין לך עראי גדול מזה ולית ליה 
חזקה.#
וסופא דקתני חלון המצרית אין לה חזקה ולצורית יש 
לה חזקה, לאו בחלון דאתי מיניה היזק ראיה לחצר חבירו 
בלחוד קאי, אלא אפי' בחלון דלא אתי מיניה היזק ראיה 
קאי, ומאי אין לה חזקה, אין לה חזקה כדין החלונות שיש 
להן מלמעלן ומלמטן ומכנגדן ד"א, כדבעינן לברורי 
בפירקין (להלן סי' רעא). ודוקא בחלון דלא  עביד לאורה 
כדמיברר לקמן (נט,א). למאי חזי, לעיוני מיניה, כיון דאין 
ראשו של אדם יכול להכנס לתוכו לא קביע תשמישתיה, 
ומצי בעל חצר למימר אי הוה ידענא דלקביעותא עבדיה 
הוה מחינא ביה מעיקרא. ודוקא נמי למעלה מד"א דלא 
ניחא תשמישתיה כדבעינן למימר קמן (שם). ולצורי יש לו 
חזקה, ואפי' למעלה מד"א, דכיון דיכול ראשו של אדם 
להכנס לתוכו קביעא תשמישתיה. ודוקא לאחר שלשים 
יום. והוא דחזייה חבריה ושתיק, אי נמי דעבד ביה מילתא 
דקביעותא ואפי' לאלתר, והוא דחזייה חבריה ושתיק. 
ודוקא בצורי דחזי לתשמישתיה, והוא הדין במצרי היכא 
דניחא תשמישתיה, [אבל אי לא ניחא תשמישתיה]  אע"ג 
דעבד לה מלבן דהוה ליה כמילתא דקביעותא נמי כעראי 
דמי ולית ליה חזקה, דאימור כי עבד לה מלבן לאו 
לקביעותא עבדיה אלא לנוי בעלמא עבדיה, אי נמי דלא 
תיתרע אשיתיה, ודלא כר' יהודה דפליג בחלון המצרית, 
אלא ל"ש יש לה מלבן של טיט או של סיד ול"ש אין לה 
מלבן, אין לה חזקה. ודוקא למעלה מד"א כדבעינן למימר 
קמן.#
 #
והשתא דאמרת דכי פליג תנא דמתני' בין מצרי לצורי 
לענין חזקה, בחלון דלא עביד לאורה פליג, דא"כ אפילו כל 
שהוא נמי אית ליה חזקה כדמיברר לקמן (שם), על כרחיך 
כי פליג לאו בחזקה כנגדן דמיירי שלא יאפיל פליג, דכל 
היכא דלא עביד לאורה בין מלמעלה מארבעה אמות בין 
מלמטה לית ליה חזקה דשלא יאפיל, אלא כי פליג בחזקה 
דמלמעלן ומלמטן דמיירי שלא יעמוד ויראה ושלא יציץ 
ויראה הוא דפליג, דגבי מצרי כיון דמסתמא לאו לקביעות 
עביד אלא לתורת עראי [הוא] דעביד לית ליה חזקה אבעל 
חצר לעכובי עליה בנינו מטעם דהיזק ראיה מהך טעמא 
דפרישנא, דמצי אמר אי הוה ידענא דלקביעותא עבדיה לא 
הוה שביקנא ליה אי נמי הוה מחינא ביה, והשתא נמי 
דמיתזק מבניני דרך ההוא חלון לסתמיה, דהא מעיקרא 
לאו אדעתא דקביעותא פתחיה. אבל צורי דסתמיה 
לקביעותא עבדיה אית ליה חזקה אבעל חצר, דאם איתא 
דלא מחיל גביה איבעי ליה למחויי, ואי לא מחי איהו 
דאפסיד אנפשיה. והכי נמי מסתברא דכי קא מפליג תנא 
בין חלון המצרית דאין ראשו של אדם יכול להכנס לתוכה 
לחלון הצורית שראשו של אדם יכול להיכנס לתוכה, 
מטעמא דהאי עביד לקביעותא והאי לא עביד לקביעותא 
הוא, דאי מטעמא דהאי דראשו יכול להכנס לתוכה מיתזק 
מיניה בעל חצר ואי לאו דמחיל עליה לא הוה שתיק, ואידך 
לא מיתזק מיניה והאי דלא מחי ליה משום דלא הוה מיתזק 
מיניה עד השתא הוא, אי הכי לרבי  יהודה מה לי אית לה 
מלבן מה לי לית לה מלבן, אטו משום דאית לה מלבן מצי 
למחזי מינה טפי, אלא מחוורתא כדפרשינן:#
#
רסז. והא דתנן המרזב אין לו חזקה ויש למקומו חזקה 
מאי המרזב אין לו חזקה ויש למקומו חזקה 
אמר רב יהודה אמר שמואל המרזב אין לו חזקה מרוח 
אחת ויש למקומו חזקה משתי רוחות. שאם החזיק בו בעל 
הגג ברוח מזרחית הרי בעל החצר יכול לשנותו באותה 
הרוח לכל מקום שירצה, ואין לבעל הגג חזקה בכך לעכב 
עליו שלא לשנותו. אבל יש למקומו חזקה משתי רוחות, 
שאם החזיק ברוח מזרחית, ורצה בעל החצר לשנותו לרוח 
דרומית או לרוח צפונית וא"צ לומר לרוח מערבית, בעל 
הגג מעכב עליו. רבי חנינא אמר המרזב אין לו חזקה 
שאם רצה לבנות מתחתיו בונה ויש למקומו חזקה שאם 
בא לעקרו אינו עוקרו. כלומר שאם בא לעקרו ולשנותו 
ממקום למקום אפילו ברוח אחת אינו יכול לעקרו. וקיימא 
לן כרבי חנינא וכרבי חייא בר אבא,  דתרויהו סבירא להו 
דיש למקומו חזקה, שאם בא לעקרו אינו עוקרו כלל, 
ואפילו לשנותו ממקום למקום ברוח אחת, והוה ליה רב 
יהודה יחיד לגבי רבים והלכה כרבים. והשתא דאמרת 
אם רצה לבנות מתחתיו בונה שאין עליו אלא לקבל את 
מימיו, לפיכך אם רצה לקבלם בכלי או בצנור וכיוצא בו 
הדין עמו. ואם בא להשפיל המרזב למטה בעל חצר 
מעכב עליו, דיכיל למימר ליה עד האידנא הוה יכילנא 
למבני תותיה עד למעלה השתא לא [מצינא] לאגבוהי גודא 
כולי האי. אבל אם רצה להגביה את המרזב יכול להגביה, 
ואע"פ שקילוחו חזק, הא קיי"ל (לעיל ו,א) אחזיק לנטפי 
אחזיק לשפכי, ואע"ג דנפיש היזיקא טפי:#
#
.>פ:תפח <#
[נט,א] רסח. תנן המזחילה יש לה חזקה בשלמא 
למאן דאמר הנך תרתי לחיי אלא 
למאן דאמר מאי המרזב שאין לו חזקה שאם רצה לבנות 
מתחתיה בונה, מכלל דגבי מזחילה דקתני יש לה חזקה 
שאם רצה לבנות מתחתיה אינו בונה, מאי נפקא ליה לבעל 
המזחילה מינה. הכא במזחילה של בנין עסיקינן דאמר לא 
ניחא ליה דתיתרע אשיתאי. שאם אין למים ריוח לירד 
לחצר הן נבלעין במזחילה עצמה שהיא מגופו של כותל 
והכותל מתרועע. אבל במזחילה של עץ אין לה חזקה לכך, 
אלא אם רצה לבנות תחתיה אפילו עד שפת המזחילה 
בונה, שאין לחוש שמא יבלעו המים במזחילה, שהרי של 
עץ היא ואין נבלעין בה כמו שנבלעין בבנין. ולא עוד אלא 
שאינה מגופו של בנין והיא בולטת חוץ לבנין, ואע"ג 
דמיבלעי בה מיא לא מיתרעא אשיתיה בהכי, הילכך לא 
מצי מעכיב עילויה. וכן הלכתא:#
#
#
רסט. אמר רב יהודה אמר שמואל צינור המקלח מים 
לחצר חבירו ובא בעל הגג לסתמו בעל 
חצר מעכב עליו מ"ט דאמר ליה כי היכי דאת קני לך 
תרביצאי למשדא ביה מיך לדידי(ה) נמי קנו לי מיא 
דאגרך. כלומר קני לי איגרך למשדא מיא דידיה 
לתרביצאי. וקיימא לן כוותיה, דהא רבי אושעיא ורבי 
ביסא קיימי כוותיה, ורמי בר חמא נמי קלסינהו, אלמא 
הכי הלכתא:#
רע. הרי אמרו סולם מצרי אין לו חזקה היכי דמי סולם 
המצרי אמרי דבי רבי ינאי כל שאין לו ארבעה 
חווקים. והן מעלות הסולם:#
רעא. הרי אמרו חלון המצרית אין לה חזקה א"ר זירא 
למטה מד"א יש לו חזקה ויכול למחות. 
יש לו חזקה כדין (ר"ל) חלון, שאם רצה חבירו לבנות 
כנגדו או מן הצד צריך להרחיק כדין כל החלונות, ואע"ג 
דאין ראשו של אדם יכול להכנס בתוכו, כיון דלמטה מד"א 
מן הקרקע הוא ניחא תשמישתיה ויכול לראות ממנו בכל 
עת, וכיון דקביעא תשמישתיה אית ליה חזקה, דאי לאו 
דפיסיה אי נמי אחיל גביה לא הוה שתיק ליה. ויכול למחות 
בו חבירו, שלא יפתחנו שם לכתחילה משום היזק ראיה. 
למעלה מד"א אין לו חזקה ואינו יכול למחות. אין לו 
חזקה, דכיון דלא חזי למחזי מיניה בכל שעתא, ול(כ)אורה 
נמי לא עביד כדמיברר לקמן, לא קביעא תשמישתיה. 
למאי חזי, לעיולי זיקא, לאו כולהו בתי חזו לכוי דבי 
זיקא, ואמטול הכי אין לו חזקה כדין החלונות שיש להן 
חזקה מלמעלן ומלמטן, דמצי בעל חצר למימר כיון דחזאי 
דלא עבד מילתא דקביעותא לא מחאי ביה, דאמינא לתורת 
עראי עבדיה ודעתיה לסלוקיה כדפרישנא במתניתין (לעיל 
סי' יא). ואינו יכול למחות בו חבירו, שלא יפתחנו 
לכתחילה, דכיון דלמעלה מארבע אמות הוא ליכא  היזק 
ראיה, מאי איכפת ליה.#
 ורבי אלעא אמר אפילו למעלה מארבע אמות אין לו 
חזקה ויכול למחות. והאי אפילו דקאמר רבי אלעא, לאו 
משום סירכא דאין לו חזקה איצטריכא ליה, דמשמע וכל 
שכן למטה מארבע אמות דאין לו חזקה, דאם כן איפכא 
מיבעי ליה, אפילו למטה דקביעא תשמישתיה, אלא האי 
אפילו משום סירכא דיכול למחות הוא דאיצטריכא ליה, 
דמשמע וכ"ש למטה מד"א דיכול למחות. והכי קאמר, 
אפילו למעלה מד"א אע"פ שאין לו חזקה לענין הרחקה 
כדאמרן, אפילו הכי יכול למחות בו שלא יפתחנו 
לכתחילה. ודכ"ע כופין על מדת סדום, והכא היינו 
טעמיה דרבי אלעא דאמר ליה זימנין דמותבת שרשיפך  
ויתבת וקא דוית בי.#
וקיימא לן כרבי אלעא דההוא דאתא לקמיה דרבי אמי 
שדריה לקמיה דרבי אבא בר ממל א"ל עביד ליה כרבי 
אלעא אלמא הכי הלכתא.#
 והאי פלוגתא דר' זירא ודר' אלעא לא מיתוקמא אלא 
בחלון המצרי כדאמרן, (אלא) [אבל] חלון הצורי אפילו 
למעלה מד"א יש [לו] חזקה דוודאי לתשמישתא עביד וכיון 
דקביעא תשמישתיה אית ליה חזקה. וממאי דכי פליגי רבי 
זירא ורבי אלעא בחלון המצרי פליגי, חדא מדאמרינן עלה 
אמר שמואל ול(כ)אורה אפילו כל שהוא יש לו חזקה, דש"מ 
דהאי חלון דאיפליגו ביה רבי זירא ורבי אלעא בחלון כל 
שהוא דלא עביד לאורה קאי, והיינו חלון המצרי. ותו דאי 
רבי אלעא אצורי דיש לו חזקה קאי, מאי דוחקיה למימר 
אפילו למעלה מד"א אין לו חזקה ויכול למחות, כי היכי 
דפליג עליה דר' זירא גבי אינו יכול למחות דס"ל לר' אלעא 
דיכול למחות אלמא חזי למחזי מיניה, לימא נמי דיש לו 
חזקה והוה מיתוקמא ליה מתניתין דקתני לצורי יש לו 
חזקה שפיר בין למטה מד"א בין למעלה מד"א. אלא משום 
דאמצרי קאי, דלא מצי למימר למעלה מד"א יש  לו חזקה, 
דא"כ כל שכן למטה מד"א, וא"כ מתני' דקתני חלון המצרי 
אין לו חזקה היכי משכחת לה, לא למעלה מד"א ולא למטה 
מד"א. ותו, אי בחלון הצורי קאי, א"כ למעלה מד"א אמאי 
אין לו חזקה, כיון דחלון גדול הוא ועשוי לתשמיש מה לי 
למעלה מה לי למטה, אע"פ דבעל חצר אינו ניזק הרי בעל 
החלון נהנה מתשמישו, ואמאי אין לו חזקה. אלא ודאי 
שמע מינה דאמצרי קאי.#
 ומנא תימרא דהאי יש לו חזקה ואין לו חזקה דקאמרינן 
לאו לאוקומיה לחלון הוא ולא לחיוביה למסתמיה אלא 
לענין הרחקה הוא, מדקאמר ר' זירא למעלה מד"א אין לו 
חזקה ואינו יכול למחות, ואי האי אין לו חזקה דמיחייבינן 
ליה למסתמיה הוא אמאי אינו יכול למחות לכתחילה, 
השתא בדיעבד קאמרת דאין לו חזקה וסתמינן ליה, 
לכתחילה לא כל שכן.#
ומנא תימרא דטעמא דחלון המצרי למעלה מארבע 
אמות דאין לו חזקה משום דלאו לקביעותא עביד הוא, 
דילמא משום דלא בריר היזק ראיה דידיה לבעל חצר הוא, 
ומצי אמר אי הוה בריר לי היזיקיה מעיקרא לא הוה 
שביקנא ליה, אבל (מצרי) [צורי] דבריר היזיקיה אית ליה 
חזקה, דאי לאו דאחיל גביה מעיקרא לא הוה שביק ליה. 
לא סלקא דעתא, דאם כן לרבי יהודה דפליג בין יש לה 
מלבן לאין לה מלבן, מאי טעמיה, אטו משום דאית ליה 
מלבן בריר היזיקיה טפי. ועוד הא דאמר שמואל ולאורה 
אפילו כל שהוא הרי זו חזקה, אי טעמא דחזקה משום 
דהאי בריר היזיקא והאי לא בריר היזיקא, לאורה אמאי 
הוי חזקה, אטו משום דעביד לאורה מטי מיניה היזיקא 
טפי. וכי תימא התם למטה מארבע אמות קאי דנפיש 
היזיקיה, א"כ מאי איריא לאורה, כי לא עביד לאורה נמי 
אית ליה חזקה. אלא כי איצטריך שמואל לאשמועינן 
למעלה מארבע אמות איצטריך, דכי עביד לאורה אפילו 
כל שהוא יש לו חזקה כדבעינן לברורה בדוכתה (להלן סי' 
ערב), ואי משום דלא עביד היזיקיה לאורה נמי אמאי יש לו 
חזקה. ועוד אי טעמא דמצרי משום דלא בריר היזיקיה 
מעיקרא דלמחי, אם כן לרבי זירא כי טעין מעיקרא דבריר 
ליה היזיקיה אמאי אינו יכול למחות. ועוד אי טעמא דצורי 
דאית ליה חזקה משום דבריר היזיקיה הוא, כל שכן היכא 
דלא אתי מיניה הזיקא כלל דלית ליה חזקה, יציבא בארעא 
וגיורא בשמי שמיא, דמאן דעביד היזיקא אית ליה חזקה 
ודלא עביד היזיקא לית ליה חזקה, איתגורי איתגור מרי 
היזיקא בהיזיקיה, אם כן מצינו חוטא נשכר. אלא ודאי 
שמע מינה דטעמא דמילתא משום דמצרי לא מוכחא 
מילתא דלקביעותא עביד, ומצי בעל חצר למימר אי הוה 
ידענא דלקביעותא עבדי[ה] (ד)הוה מחינא ביה, ואלו צורי 
כיון דמוכחא  מילתא דלקביעותא [עבדיה] אית ליה חזקה 
דאיבעי ליה למחויי. ומהאי טעמא גופא הוא דאיצטריכינן 
לאוקמי טעמיה דר' אלעא דאמר גבי מצרי אפילו למעלה 
מארבע אמות נמי יכול למחות משום היזק ראיה, דשמעת 
מינה דאי לית ביה היזק ראיה כלל  אינו יכול למחות, דאי 
משום היזק ראיה הא לית ביה היזק ראיה, ואי משום דלא 
תהוי ליה חזקה בחצר הא לית ליה חזקה, והוה ליה זה נהנה 
וזה לא חסר, וקיימא לן כופין על מדת סדום כדאמרינן 
בהדיא בשמעתין.#
ושמעינן מינה דהני מילי היכא דלא גלי בעל חלון 
אדעתיה דלקביעותא עבדיה, אבל היכא דגלי אדעתיה 
דלקביעותא עבדיה  יכול בעל החצר למחויי ביה דלא לחזיק 
עלויה, ואי לא מחי ביה ולא ממחי עילויה קיימא ליה 
חזקה, דהא לא מצי למימר לא הוה ידענא דלקביעותא 
עבדא. וכבר ברירנא במתני' (לעיל סי' יא ד"ה והשתא) דכל 
היכא דלא עביד לאורה וקיימא ליה חזקה לית ליה חזקה 
אלא מלמעלן ומלמטן דשלא יציץ ויראה ושלא יעמוד 
ויראה, אבל מכנגדן דשלא יאפיל לא. ואי קשיא לך מאי 
שנא גבי חלון דאפילו למעלה מארבע אמות יכול למחות 
מטעמא דמותבת שרשיפך ויתבת וקא דוית בי, ומאי שנא 
גבי כותל חצר דלא מחייבינן ליה למבנייה אלא עד ארבע 
אמות ולא חיישינן דילמא מותב חד מינייהו שרשיפא 
ויתיב חזי ביה בחבריה. שתי תשובות בדבר, חדא 
דשאני חלון דיכיל למחזי מיניה לבעל חצר ולא מצי בעל 
חצר למחויי כי היכי דלאצטנע מיניה, ואלו חצר כי מותיב 
שרשיפא וחזי ליה לחבריה יכיל חבריה למחוייה ומצטנע 
מיניה. ועוד דגבי חצר כיון דעד השתא הוה איכא היזק 
ראיה דמצו חזו  להדדי ואפילו שלא בכונה, בכותל ארבע 
אמות סגיא לסלוקי היזק ראיה דשלא בכוונה, דאי אמרת 
ליחוש להיזק ראיה בכוונה דילמא מותיב שרשיפא דמיכוון 
למיחזי, אין לדבר סוף, דאי נמי עבדי כותל גבוה עשרים 
אמה איכא למיחש דילמא מוקי סולם גבוה עשרים אמה 
וקאים וחזי ליה. אבל גבי חלון כיון דעד השתא לא הוה 
מצי חזי ליה כלל, כי בעי השתא למפתח חלון דמצי חזי 
ליה מיניה אפילו למעלה מעשרים אמה מצי כפי ליה. 
ואפילו הכי מחוורתא כדשנינן מעיקרא, דאי להאי שינויא 
בתרא קשיא כותל חצר שנפל, דאע"ג דהוה גביה טובא לא 
מצי כפי ליה, אלא מחוורתא כדשנין מעיקרא.#
נקיטינן השתא דחלון המצרי דלא עביד לאורה ואית בה 
היזק ראיה, למטה מד"א יש לו חזקה אפילו לענין הרחקה, 
ודוקא מלמעלן למטן, אבל מכנגדן דשלא יאפיל הוא כיון 
דלא עביד לאורה לא. ויכול למחות בו שלא יפתחנו 
לכתחילה, בין מטעמא דהיזק ראיה בין מטעמא דלא לחזיק 
עילויה. למעלה מארבע אמות אין לו חזקה כלל, ואפילו 
הכי יכול למחות בו בתחילה מטעמא דהיזק ראיה, כרבי 
אלעא. ולצורי יש לו חזקה, בין למטה מד'  אמות בין 
למעלה מארבע אמות. ודוקא להרחקה דמלמעלן ומלמטן 
כדאמרן. ויכול למחות בו שלא יפתחנו לכתחלה, בין 
מטעמא דחזקה דלא לחזיק עילויה בין מטעמא דהיזק 
ראיה, דהשתא בחלון המצרי יכול למחות ואפילו למעלה 
מארבע אמות, בצורי לא כל שכן. ואפי' צורי נמי לא 
אמרן אלא דלא גלי אדעתיה דלקביעותא עבדיה, אבל 
היכא דגלי אדעתיה דלקביעותא עבדיה, אי ידע ביה בעל 
חצר דגלי אדעתיה בהכי ולא מחי ביה, אפילו למעלה מד' 
אמות אית ליה חזקה. לפיכך יכול למחות כי היכי דלא 
ליחזיק עילויה. וכולהו נמי לא אמרן אלא דלא עביד 
לאורה, אבל היכא דעביד לאורה בכולהו יש לו חזקה, 
אפילו מכנגדן שלא יאפיל, כדבעינן למימר קמן 
מדשמואל, וכ"ש מלמעלן ומלמטן שלא יציץ ויראה. 
לפיכך אע"פ שאין בו היזק ראיה יכול למחות בו כי היכי 
דלא לחזיק עילויה דהא הזיקי' נמי גיריה הוא כדברירנא 
בפרק לא יחפור (לעיל כב,ב סי' עח).#
ושמעינן מינה דלא שנא חלון המצרי ולא שנא חלון 
הצורי, למטה מארבע אמות, והוא הדין לצורי אפילו 
למעלה מארבע אמות, אית ליה חזקה ולא יכיל חבריה 
לחיוביה למסתמיה, דאם כן היכי מחייבינן ליה לארחוקי 
מיניה. וש"מ דהיזק ראיה נמי אית ליה חזקה. והני מילי 
למשבקיה לחלון התם, אבל למיקם התם ולעיוני מה 
שבחצר חבירו לא קימא ביה חזקה, דלא מחזקי אינשי 
בהכי. ודוקא גבי חלון וכיוצא בו, דאפשר לאתהנויי מריה 
בתשמישתה בלא איסורא דהיזק ראיה, דמימנע ולא 
מסתכל, אבל חצר השותפין שיש בה דין חלוקה, אע"ג 
דדיירי בהדי הדדי בלא מחיצה כמה שנים לא הויא חזקה, 
אבל כל היכא דבעי חד מיניהו מצי כאיף ליה לחבריה 
למבני כותל באמצע, כדדייקינן בריש פירקא קמא (לעיל  
ג,א) ואי היזק ראיה שמיה היזק מאי איריא רצו אפילו לא 
רצו נמי, ואוקימנא בדלית ביה דין חלוקה, מכלל דאי אית 
ביה דין חלוקה אע"ג דאחזוק דדיירי הכי מצי כל חד 
מינייהו למכפייה לחבריה למבנייה לכותל, דכיון דלא 
אפשר ליה לאשתמושי ולא לסתכל מעיקרא כי אחזיק 
באיסור ודאי הוא דאחזיק ואין חזקה לאיסורין, כדברירנא 
בפרק השותפין (שם סי' כה) מהאי טעמא ומטעמא דקוטרא 
ובית הכסא. והוא הדין גבי פתח כנגד פתח, דחד טעמא 
נינהו, ועוד דמקרא דילפינן האי איסורא מיניה בפתח כנגד 
פתח קאי. והוא הדין גבי ג(י)גין העשויין לדירה. ואפי' גבי 
חלון נמי, כי הויא חזקה דוקא לאחר שלשים יום, אי נמי 
בתוך שלשים יום וחבריה בטינא, אי נמי עביד ביה מילתא 
אחריתי דקביעותא. ואידי ואידי היכא דאתברר דחזייה 
חבריה ושתיק. ואי לא לא הויא חזקה עד שלש שנים, 
דמגו דאי בעי אמר ליה ברשותך עבידנא ושטרא הוה לי 
ואירכס, כי טעין ברי לי דחזית ושתקת מהימן, כדברירנא 
בפרקא קמא (סי' נט ד"ה וכולהו) ובפרק לא יחפור (לעיל כב,א 
סי' פג). והכין דינא נמי גבי מרזב ומזחילה וסולמות וזיזין 
וכיוצא בהן.#
ומסתברא דכולהו הני דקאמרינן דלית להו חזקה, כגון 
חלון המצרי למעלה מארבע אמות וכגון סולם הצורי, לא 
תימא הני מילי לאלתר אי נמי לאחר שלשים, דאיכא 
למימר כיון דלא קביעא תשמישתיה לא קפיד חבריה 
עילויה, סבר לא אדעתא דקביעותא עבדיה וכי מעכיבנא 
עליה סתים ליה לחלון ומסליק ליה לסולם, אלא אפילו 
לאחר שלש שנים נמי לא קימא ליה חזקה. דבהדיא אמרינן 
בריש פרקין (לעיל כט,א) דטעמא דשלש שנים לאו שיעורא 
דקפדי אינשי הוא אלא משום דטפי מתלת שני לא מזדהר 
איניש בשטריה. ואפי' במאן דקפיד יתר מדאי כגון דבי בר 
אלישיב דהוו קפדי אפילו אמאן דחליף אמצריהו לא קיימא 
עליה חזקה בפחות משלש שנים. אלמא האי שיעורא דשלש 
שנים גבי חזקה לאו שיעורא דקפדי אינשי הוא אלא 
שיעורא דמזדהר איניש בשטריה הוא. והכא כיון דלא 
שייך ביה האי טעמא דהא לאו מחמת טענה קאתי כי היכי 
דלימא שטרא הוה ליה ואירכס, אפילו היכא דאחזיק ביה 
הכי שלש שנים לא קימא ליה חזקה. ודוקא בחזקה (שאין) 
[שיש] עמה טענה קיימא ליה חזקה בשלש שנים, דטפי 
מתלת שני לא מזדהר איניש בשטריה ומאי הוה ליה 
למעבד. וכי תימא הוה ליה לאחזוקי בסולם צורי ובחלון 
צורי, מצי אמר לא אירצי לי חבראי לטפי מן הכין.#
ואי קשיא לך הא גבי חצר השותפין דקאמרינן 
דאהעמדה כדי  לא קפדי אינשי אמחיצה קפדי, בדאחזיק 
ביה שלש שנים עסקינן וקא אתי מחמת טענה כדברירנא 
בדוכתא (לעיל נז,א סי' רנו), ואפילו הכי כיון דאהעמדה כדי 
לא קפדי אינשי משום דלאו מילתא דקביעותא [הוא] אע"ג 
דאחזיק ביה שלש שנים נמי לא קימא ליה חזקה, ולא 
אמרינן מאי הוה ליה למעבד, הכא נמי גבי חלון המצרי 
וסולם המצרי וכיוצא בהן כיון דטעמא דלא קימא להו חזקה 
משום דלא קביעא תשמישתיהו הוא ולא קפדי אינשי 
עילויהו אפילו לאחר שלש שנים נמי לא קפדי. שאני 
שותפים, דכיון דלא קפדי אהדדי אפילו בחזקה שיש עמה 
טענה נמי לית להו חזקה אהדדי, כדין השותפין שאין 
מחזיקין זה על זה. אבל גבי מילתא דלאו דקביעותא כגון 
סולם המצרי וחלון המצרי איכא דקפדי ואיכא דלא קפדי, 
גבי חזקה שאין עמה טענה הוי מחזיק ספק, דלא ידעינן 
האי דשתיק ליה בעלים אי מחמת דאחיל גביה הוא ואי לא, 
ובעלים ודאי דקרקע בחזקת בעליה קיימת, והעמד דבר על 
חזקתו ואין ספק מוציא מידי ודאי, דלא אלימא חזקה 
דנזקין ותשמישין שאין עמה טענה לאפוקי מחזקת בעלים 
אלא  במילתא דקביעותא דודאי קפדי אינשי דברירא 
מילתא דהאי דשתיק משום דאחיל הוא. ואלו חזקה שיש 
עמה טענה, כיון דמטעמא דלא מזדהר איניש בשטריה הוא 
במקום שטר קימא, וליכא לבטולה אלא היכא דאתברר בה 
חד מהנך אנפי דברירא מילתא דלא קפדי אינשי, אבל 
במידי דאיכא דקפיד ואיכא דלא קפיד קימא ליה חזקה 
דודאי וודאי הוא. ועוד דגבי חזקה דשתיקה שאין עמה 
טענה הוה ליה מחזיק גופיה שמא, דאיהו גופיה לא ידע אי 
אחילו בעלים גביה ואי לא, דהא לא קאתי מחמת טענה 
כלל אלא מחמת שלא אמר לו אדם דבר, ובעלים בריא דלא 
אחילו ליה מידי, וקימא לן דבריא ושמא אפי' היכא דקאי 
ממונא בחזקת שמא אוקי ממונא בחזקת מריה, וכל שכן 
הכא דבעלים דהוה קימא ארעא בחזקתיהו קאמרי בריא 
ומחזיק שמא. אבל גבי חזקה שיש עמה טענה כיון דבריא 
ובריא הוא, ולית להו לבעלים אנפא ברירא לבטולי בה  
חזקתיה דמחזיק, דהא איכא דקפדי ואיכא דלא קפדי, קימא 
ליה חזקה למחזיק כדין כל חזקה שיש עמה טענה  דמפקא 
מחזקת בעלים. וזימנין דאלימא מעידי קנייה, דהא מאן 
דזבין ליה דיקלא לחבריה בעדים או בשטר ולא פריש ליה 
דזבין ליה קרקע לא קני קרקע כלל, ואילו היכא דאתי 
בחזקה שיש עמה טענה קני ליה מבי שיפוליה עד תהומא 
כדאיתא בפרקין (לעיל לז,ב) בהדיא.#
 ולא תימא הני מילי למאן דאמר טעמא גבי שותפי 
דאהעמדה כדי לא קפדי אינשי, אלא אפילו למאן דאמר 
גבי שותפי איכא דקפיד ואיכא דלא קפיד, איכא לפלוגי 
בין דינא דשותפין לדינא דחלון המצרי וסולם המצרי, 
דאפילו למאן דאמר גבי שותפי איכא דקפיד ואיכא דלא 
קפיד מודי דרובא דשותפי לא קפדי, וגבי איסורא 
(דעבדים) [דעבדינן] לחומרא משום מעוטא דקפדי הוא, 
ואפי' היכא דמחזקינן ליה לנודר ולמודר מרובא דלא איכא 
קפדי למיסר, דכיון דאיכא מיעוטא דקפדי אפילו לגבי 
הנך דלא קפדי נמי הנאה הויא ואסיר:#

