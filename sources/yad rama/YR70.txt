כיון דטעין דזבנה מינה בחד מאנפי הקנאה דמהני בזביני 
מהניא ליה חזקה. דהא הכא דלמאן דאמר אין אותיות 
נקנות במסירה האי שטרא דנקיט מחזיק כמאן דליתיה 
דאמי ואיהו נמי לא קא טעין דזבן מיניה בשטרא אחרינא 
ואפילו הכי מהניא ליה חזקה:#
#
צו. ואמרינן אלא אמר אביי הכא במאי עסיקינן כגון 
שנמצא אחד מהן קרוב או פסול 
ובפלוגתא דרבי מאיר ורבי אלעזר קא מיפלגי רבי  סבר לה 
כרבי אלעזר דאמר עדי מסירה כרתי ורשב"ג סבר לה כר' 
מאיר דאמר עידי חתימה כרתי. כלומר לעולם האי שטרא 
דאפליגו ביה שטרא דבעלים הראשונים הוא אלא שטרא 
דזבינא ליה ארעא להאי מחזיק גופיה הוא, וכגון שנמצא 
אחד מעידי השטר קרוב או פסול, ואיכא עידי מסירה 
כשרין דמסריה לשטרא נהליה באנפיהו. רבי סבר לה כרבי 
אלעזר דאמר עדי מסירה כרתי, ואע"ג דנמצא אחד מעידי 
חתימה קרוב או פסול מתכשר בעידי מסירה, והיינו דקתני 
נדון בשטר ולא צריך לעדי חזקה. ורשב"ג סבר לה כרבי 
מאיר דאמר עידי חתימה כרתי, ואע"ג דמסריה נהליה 
בעדים לא מתכשר בהכין, ואמטול הכי נדון בחזקה ולא 
סגיא ליה בשטר.#
ומקשינן הא א"ר אבא מודה רבי אלעזר במזוייף 
מתוכו שהוא פסול אלא כדר' אבינא דא"ר אבינא הכל 
מודים שאם הוזקקנו לעדותן של עדים ונמצאת מזוייפת 
שהוא פסול לא נחלקו אלא כשאין עליו עדים כלל דרבי 
סבר לה כר' אלעזר דאמר עידי מסירה כרתי, ונדון בשטר 
ולא באעי חזקה, ורבן שמעון בן גמליאל סבר לה כר' 
מאיר דאמר עידי חתימה כרתי. ובעי חזקה ולא סגיא ליה 
בהאי שטרא. ודוקא דטעין מחזיק דאקניה לארעא נהליה 
בחזקה או בכספא או בשאר אנפי הקנאות. אבל אי לא 
טעין דקניה אלא בהאי שטרא, לא מהניא ליה האי חזקה 
דשלש שני ולא מידי, דחזקה דשלש שנים לאו למקנא 
בגופא דהאי חזקה היא, אלא לראיה בעלמא היא, דכיון 
דאחזיק בה שלש שנים ולא מחי ביה מוכחא מילתא 
דאקנויי אקנייה נהליה בחד מאנפי הקנאות, וכיון דאיהו לא 
טעין דאקניה נהליה בחד מאנפי הקנאות הויא לה חזקה 
שאין עמה טענה דלא הויא חזקה, והאי שטרא לא מהני ליה 
למקנא בגויה. ואפילו בכתב לו על החרס שדי מכורה לך 
שדי נתונה לך במתנה דקתני (קידושין כו,א) הרי זה מכורה 
ונתונה לא הוי, מאי טעמא, התם כיון דלמיקנא בעלמא 
איכתיב ולאו (לי') [ל]ראיה קאני, אבל הכא כיון דחתימי 
עליה עדים שמע מינה לראיה אכתיב, ומגו דפסיל לראיה 
דהא אין עליו עדים פסיל נמי להקניה. תדע דגרסי' בפרק 
דיני ממונות בתרא (סנהדרין כח,ב) ההיא מתנתא דהוו 
חתימי עלה תרי גיסי וא"ל רב יוסף זיל קניה בעידי מסירה 
א"ל אביי והאמר ר' אבא מודה ר' אלעזר במזוייף מתוכו 
שהוא פסול א"ל זיל לא שבקי לי דאיתיב נהלך.#
וש"מ דשטר שהיו שני עדים חתומין עליו ונמצא אחד 
מהן קרוב או פסול, אפי' לר' אלעזר דאמר עידי מסירה 
כרתי פסול, אע"ג דמסריה נהליה בעדים כשרים, כדר' 
אבא דאמר מודה ר' אלעזר במזוייף מתוכו שהוא פסול, 
ולא מהני לא לראיה ולא לקנייה. לא נחלקו אלא בשאין 
עליו עדים כלל ומסריה נהליה בעדים, רבי מאיר סבר עדי 
חתימה כרתי וכיון דלא חתימי עליו עדים פסול, ורבי 
אלעזר סבר עידי מסירה כרתי ואע"ג דליכא עידי חתימה 
כשר בין לראיה בין למקנא בגויה. וקי"ל כר' אלעזר:#
#
צז. ומיהא נמי שמעינן דמאן דקאני ארעא בחד מאנפי  
הקנאות, אע"ג דלא הוה ליה שטרא מעולם 
ולא טעין שטרא הוה לי ואירכס, מהניא ליה חזקת ג' שנים 
לאוקומה בידיה. דהא הכא דאליבא דמ"ד עידי חתימה 
כרתי האי שטרא כמאן דליתיה דאמי ואפ"ה מהני ליה 
חזקה ונדון בחזקה כדאמרי' לעיל:#
#
צח. איבעי תימא הכא בלברר קא מפלגי. רבי סבר ואף 
על פי שיש עמו חזקה צריך לברר את 
שטרו, אם נמצא שטרו כשר מעמידין שדה בידו, ואם לא 
יכול לברר את שטרו כגון שמתו עדיו או שהלכו למדינת 
הים ולא נמצאו עדים אחרים שמעידין על כתב ידן, כיון 
שלא נתברר שהוא פסול חוזר ונדון בחזקה. אבל אם 
נתברר ששטר מזויף הוא כגון שהיו עדיו קימין ואמרו 
מעולם לא חתמנו בו ואינו יכול לקיימו מפי אחרים בטל 
השטר ובטלה החזקה. והיינו דאמרינן בתוספתא (כאן פ"ב 
ה"א) האוכל מחמת אונו ונמצאת אונו פסולה אינה חזקה. 
ורבן שמעון בן גמליאל סבר אינו צריך לברר כלל אלא 
נידון בחזקה כבתחלה. וקי"ל כרבי כדבענן למימר קמן:#
#
צט. כי הא דרב יצחק הוה מסיק ביה זוזיה בר' אבא 
אתא לקמיה דר' יצחק נפחא אמר ליה הב לי 
זוזאי אמר ליה פרעתיך בפני פלוני ופלוני א"ל יבואו 
פלוני ופלוני ויעידו. אמר ליה ואי לא אתו לא מהימנא 
והא קי"ל המלוה את חבירו בעדים אינו צריך לפרעו 
בעדים אמר ליה (אבא  בשמעתיה) [אנא כשמעתיה] דמר 
סבירא לי דא"ר אבא א"ר אדא בר אהבה אמר רב האומר 
לחבירו מנה לי בידך והלה אמר פרעתיך בפני פלוני 
ופלוני יבואו פלוני ופלוני ויעידו אמר ליה והא אמר רב 
גידל אמר רב הלכה כדברי ר'0 ואף ר' לא [קע,ב] אמר 
אלא לברר א"ל אנא נמי לברר קאמינא. וש"מ דהמלוה את 
חבירו בעדים אינו צריך לפרעו בעדים. ואם א"ל פרעתיך 
בפני פלוני ופלוני יבואו פלוני ופלוני ויעידו, דאי אתו הנך 
פלוני ופלוני ואמרי לא היו דברים מעולם הוחזק כפרן 
ומיחייב לשלומי ליה. ואי ליתינהו להנך פלוני ופלוני 
משתבע נתבע היסת ומפטר. והני מילי דטעין פרעתיך 
בפני פלוני ופלוני דמשמע דבריא ליה דפרעיה באנפיהו, 
וכיון דאתו הנך פלוני ופלוני ואמרי לא היו דברים מעולם 
הוחזק כפרן, אבל (הכא) [היכא] דא"ל ולאו פרעתיך בפני 
פלוני ופלוני דרך תמיהא דמשמע דמספקא ליה מילתא וקא 
בדיק עלה דמילתא מתובע,  אע"ג דאתו הנך פלוני ופלוני 
ואמרי לא היו דברים מעולם לא הוחזק כפרן, דכל מילתא 
דלא רמיא עליה דאיניש ולאו אדעתיה כדמיברר בפרק 
שבועת הדיינין (שבועות לד,ב):#
#
ק. ושמעינן נמי מינה דהלכה כרבי דאמר הבא לידון 
בשטר ובחזקה נידון בשטר ואינו נידון 
בחזקה. ואף רבי לא אמר אלא לברר את טענתו ואת 
שטרו, שאם נמצא מזויף בטלה חזקתו. ואם לא נתברר 
שהוא מזוייף אע"פ שלא יכול לקיימו נידון בחזקה 
כדברירנא לעיל:#
#
#
יד. מי שפרע מקצת חובו ר' יאודה אומר יחליף רבי 
יוסי אומר יכתוב שובר א"ר יאודה נמצא זה 
צריך להיות שומר שוברו מן העכברים אמר לו רבי יוסי 
וכן יפה לו ואל י(א)רע כחו של זה. הא דקתני מי שפרע 
מקצת חובו, לא תימא דוקא היכא דקביל מלוה מיניה ההוא 
מקצת בתורת פרעון, אלא אפי' היכא דלוה קא בעי 
למפרעיה מקצת ומלוה קאמר ליה או הב לי כוליה חוב 
ושקול שטרך ואי לא לא מקבילנא מינך מידי, הדין עם 
הלוה ומיחייב לקבולי מיניה ההוא מקצת. ולמר כדאית ליה 
ולמר כדאית ליה, לרבי יהודה יחליף, ולרבי יוסי יכתוב 
שובר. דהא בהדיא אמרינן התם (ב"מ עז,ב) האי מאן דמסיק 
ביה מאה זוזי בחבריה ופרעיה זוזא זוזא פירעון הוי 
תרעומת אית ליה עילויה, ואי דלא מחייב לקבולינהו מיניה 
לא קבולי ליקבלינהו מיניה ולא תרעומת תהוי ליה עלויה. 
אלא לאו ש"מ דמיחייב לקבלינהו מיניה, ואפילו במלוה 
בשטר נמי כדבעינן לברורי קמן. ובהא פליגי, רבי יהודה 
סבר יחליף, כלומר עידי השטר מקרעין לו את השטר 
הראשון וכותבין לו שטר אחר בשאר הממון מזמן ראשון, 
אבל למכתב שובר לא כדאמרינן טעמא שלא יהא הלוה 
צריך לשמור שוברו מן העכברים. ורבי יוסי סבר יכתוב 
שובר כדי שיחוש הלוה לעצמו שמא יאבד שוברו וימהר 
לפרעו כדי ליטול את שטרו. וקימא לן כרבי יוסי. ואי 
קשיא לך בין לרבי יאודה בין לרבי יוסי אמאי יחליף 
ואמאי יכתוב שובר, לכתביה ביני שיטי שטרא, 
דאמחיק ליה מיפסיל ליה שטרא, דאמרי' דילמא תנאה 
הוה ביה ומחקיה. לא תיקשי לך, לרבי יהודה היינו טעמא 
דיחליף כי היכי דלא לפגום שטריה, לרבי יוסי היינו טעמא 
דיכתוב שובר כדי שיכוף לפרעו:#
קא. והא דתנן מי שפרע מקצת חובו רבי יהודה אומר 
יחליף רבי יוסי אומר יכתוב שובר, א"ר הונא 
אמר רב אין הלכה לא כר' יהודה דאמר יחליף ולא כרבי 
יוסי דאמר יכתוב שובר אלא בית דין מקרעין את השטר 
וכותבין לו שטר אחר מזמן ראשון. אבל סהדי דשטרא 
גופיהו לא מצו כתבי ליה שטרא אחרינא.#
א"ל ר"נ לרב הונא ואמרי לה רב ירמיה בר אבא לרב 
הונא אי שמיע ליה לרב הא דתניא עדים מקרעין את 
השטר וכותבין לו שטר אחר מזמן ראשון הוה הדר ביה. 
דקס"ד דכי אמר רב אין הלכה כר' יהודה משום דקסבר 
האי יחליף דקא"ר יהודה למכתב ליה שטר אחר מזמן שני 
היא, ועלה הוא דפליג רב וקאמר מזמן ראשון, ואפי' 
עדים גופייהו מצו כתבי ליה אחרינא מזמן ראשון, ואי הוה 
שמיע ליה הא דתניא לר' יהודה עדים מקרעין את השטר 
וכותבין לו שטר אחר מזמן ראשון הוה הדר ביה מיהא 
דאמר אין הלכה כר' יהודה. #
א"ל לא שמעה ולא הדר ביה. כלומר לא שמעה, ואי 
נמי הוה שמעה לא הוה הדר ביה. [קעא,א] בשלמא בי 
דינא אלימי לאפקועי ממונא אלא עדים שעשו שליחותם 
היאך חוזרין ועושין שליחותם. ומתמהנן עלה ולא והאמר 
רב יהודה אמר רב כותבין אפילו עשרה שטרות על שדה 
אחת. רב יוסף אמר ההיא בשטר מתנה. רבה אמר אפי' 
תימא בשטר מכר בשטר שאין בו אחריות. ולית הלכתא 
כוותיה דרב, משום דרב לטעמיה אזל דסבירא ליה דאין 
כותבין שובר, ואמטול הכי לית ליה דר' יוסי דאמר יכתוב 
שובר. וכר' יהודה נמי לית ליה דקסבר בית דין הוא 
דאלימי למכתב שטר אחר ומזמן ראשון, אבל עדים שעשו 
שליחותן אין חוזרין ועושין שליחותן. וכיון דאיברירא 
מילתא לקמן דכותבין שובר, לא שנא אפלגא ולא שנא 
אכולה ממילא שמעת דליתה להא דרב. #
ושמעינן מאידך דרב דכותבין אפי' עשרה שטרות על 
שדה אחת. ודוקא בשטר שאין בו אחריות, לא שנא אבד 
חד וכתבי אחרינא ואי אבד הדר כתבי אחרינא וכן אפי' עד 
עשרה, ולא שנא דכתבי להו כולהו בהדי הדדי, כיון דלית 
ביה אחריות חד דינא הוא. ודוקא בשטר שאין בו אחריות, 
כגון שטר מתנה, א"נ בשטר מכר והוא דפריש ביה דלא 
קביל עילויה אחריות. אבל שטר שיש בו אחריות א"נ 
בשטר מכר ואפי' בסתמיה, כיון דקי"ל אחריות טעות סופר 
הוא אין כותבין. ולא מיבעיא היכא דאיכא למיחש דילמא 
טריף והדר טריף, אלא אפי' היכא דפרעיה מקצת וקרעיה 
לשטרא קמא אין כותבין שטר אחר מזמן ראשון, דעדים 
שעשו שליחותן אין חוזרין ועושין שליחותן, דבהא ודאי 
הלכתא  כוותיה דרב. מיהו אי איתרמי כה"ג כותבין שובר. 
ובהא לית הלכתא כרב דאמר אין כותבין שובר. וה"ה 
לשטר מכר ואפי' בסתמא, דשייך ביה אחריות. ואע"ג 
דקרעוה לשטרא קמא דליכא למיחש דילמא טריף והדר 
טריף לית להו רשותא למכתב זימנא אחריתי, דעדים 
שעשו שליחותן אין חוזרין ועושין שליחותן. מידי דהוה 
אשט"ח דאע"ג דקרעוה לקמא נמי לא מצו כתבי מהאי 
טעמא. #
ומאי שנא משטר מתנה וכיוצא בו, התם כי הדרי כתבי 
לאו שעבודא דשייך גבי בעל דין קא כתבי אלא סהדותא 
דשייכא גבי ארעא גופה קא כתבי, וכיון דאפי' היכא דלא 
יהיב להו רשותא למכתב ולא קנו מיניה אלא דאודי קמיהו 
מצו כתבי, כי היכי דכתבי חדא זימנא מצו כתבי כמה 
זימני. אבל שטרא דאית ביה אחריות נכסים דלית להו 
רשותא למכתב אלא ברשותיה עדים שעשו שליחותן אינן 
חוזרין ועושין שליחותן, דלחד זימנא שוינהו שלוחין לטפי 
לא שוינהו שלוחין. ואם נפשך לומר דאפי' גבי הודאת 
קרקע נמי מסתמא כי כתבי שליחותיה קא עבדי, דכי אודי 
קמיהו במילתא דלית ליה פסידא בכתיבת השטר אדעתא 
דכתבי לה לאודיתיה הוא דאודי, מיהו כל מילתא דמעיקרא 
לית ליה פסידא למיכתב בה כמה שטרי בהדי הדדי כגון 
הודאת קרקע ומתנה ומכר לענין גופה של קרקע, כי יהיב 
להו רשותא מעיקרא אפי' לכמה זימני נמי יהיב להו 
רשותא, וכל מילתא דאית ליה פסידא למכתב בה תרי 
שטרי בהדי הדדי כגון שטרא דשייך ביה אחריות נכסים 
מעיקרא לא יהיב להו רשותא למכתב ליה אלא חדא זימנא 
ועדים שעשו שליחותן אינן חוזרין ועושין שליחותן. ואפי' 
היכא דאיקרע שטרא קמא, דלית ליה פסידא, דמעיקרא לא 
אסיק לוה או מוכר אדעתיה דמצטריך ב"ח או לוקח למעבד 
ליה שטרא אחרינא ולחד זימנא שוינהו שלוחין לתרי לא 
שוינהו שלוחין:#
#
קב. מאי בריתא דתניא הרי שהיה נושה בו אלף זוז 
ופרע מהם חמש מאות זוז עדים מקרעין את 
השטר וכותבין לו שטר אחר מזמן ראשון דברי ר' יהודה 
ר' יוסי אומר שטר זה יהא מונח במקומו אלא יכתבו שובר 
ומפני שני דברים כותבין שובר אחד כדי שיכוף לפרעו 
ואחד כדי שיגבה מזמן ראשון. והא ר' יהודה נמי מזמן 
ראשון קאמר הכי אמר ליה רבי יוסי לר' יהודה אי מזמן 
ראשון קאמרת פליגנא עלך בחדא. כלומר מחד טעמא כדי 
שיכוף לפרעו, ואי מזמן שני קאמרת פליגנא עלך 
בתרתי. כלומר מתרי טעמי, חדא כדי שיכוף לפרעו, ועוד 
כדי שיגבה מזמן ראשון. וקימא לן כרבי יוסי כדבעינן 
למימר קמן:#
#
קג. ת"ר שטר שזמנו כתוב בשבת או בעשרה בתשרי 
שטר (מואחר) [מאוחר] הוא וכשר דברי יהודה 
ור' יוסי פוסל א"ל ר' יהודה והלא מעשה בא לפניך 
בצפורי והכשרת אמר לו כשהכשרתי בזה הכשרתי והא ר' 
יהודה נמי בזה קאמר כשר. #
א"ר פדת הכל מודים כשהוזקקנו לעונתו של שטר 
ונמצאת עונתו מכוונת בשבת או בעשרה בתשרי ששטר 
מאוחר הוא וכשר. ולא תימא הני מילי בשטר שיש בו 
קנין דאיכא למימר דילמא בשבת או ביוה"כ קנו מיניה 
וכתבוה לשטרא בתר הכין וקבעוה לזימניה ביומא דקנו ביה 
מיניה כדאמר להו רב הונא לספריה לקמן. ואע"ג דאיסור 
שבות מיהא איכא, כיון דאיסורא דרבנן הוא לא מיפסלי 
ביה סהדי אלא לבתר הכרזה, מידי דהוה אגזלן דרבנן. אלא 
אפי' בשטר שאין בו קנין נמי כשר, דעל כרחיך מדאצטריך 
תנא למתלי במאוחר שמע מינה בשטר שאין בו קנין 
עסיקינן, דזימנין דכתיב ביה אכתיבת אשטר קאי, ואפ"ה 
כשר ולא אמרינן דילמא בשבת או ביום הכפורים חתימי 
ביה כמא דכתיב בשטרא ומכי אתחילו למחתם ביה פסולין 
הוו וכי גמרא לה חתימה בפסלות גמרה לה משום מחללי 
שבתות ויוה"כ, אלא אימור מקמי הכין חתימי ביה ואחרוה 
לזימניה וכתבי ביה בשטרא דבשבת הבאה או ביום כפורים 
הבא איכתיב. #
וטעמא מאי, חדא דהני סהדי עד השתא בחזקת כשרות 
הוו ומספיקא לא פסלינן להו, הילכך כל היכא דאיכא 
למתלי בהו אנפא דכשרות תלינן ולא פסלינן להו לסהדי 
ולא לשטרא. ועוד דאמאן סמכת דבשבת או ביום הכפורים 
חתימי ביה, אחתמות ידיהו, הא קי"ל דאדם קרוב אצל 
עצמו ואין אדם משים את עצמו רשע. הילכך על כרחיך 
איכא למתלי במאוחר וכשר. והא דמיא לההיא דתניא 
בגמרא דפרק אחד דיני ממונות (סנהדרין לב,א) שטר שכתוב 
זמנו באחד בניסן בשמטה ובאו עדים ואמרו היאך אתם 
מעידין על השטר הזה והלא אותו היום עמנו הייתם מקום 
פלוני השטר כשר והעדים כשרים חיישינן שמא אחרוהו 
וכתבוהו. אלמא מספיקא לא תלינן ריעותא בשטרא. וכי 
אמרינן יד בעל השטר על התחתונה, היכא דמקרי ספיקא  
במשמעות לישניה דשטרא, דלא עקרינן ליה לשטרא 
מעיקרא לגמרי, אבל היכא (דמעיקרא) [דמיעקרא] שטרא 
לגמרי לא אמרינן. ואי משום דנפיק מיניה חורבא, ליכא 
למיחש, דכי איכא למיחש הכי במאוחר דעלמא דלא 
ברירא מילתא מגופיה דשטרא דמאוחר הוא כדבענן למימר 
קמן, אבל הכא כיון דמוכחא מילתא מגופיה דשטרא דלאו 
בזמניה אכתיב אלא מאוחר הוא לא נפיק מיניה חורבא. #
[קעא,ב] לא נחלקו אלא בשטר מאוחר דעלמא, דלא 
ברירא מילתא מגופיה דשטרא דמאוחר הוא, (כר') [דר'] 
יהודה לטעמיה דאמר אין כותבין שובר, אלא אי יהיב ליה 
שטריה פרע ליה ואי לא לא פרע ליה, הילכך לא נפיק 
מינה חורבא, דלגבי תרי זימני ואמטול הכי כשר, ור' יוסי 
לטעמיה דאמר כותבין שובר. הילכך אי אמרת שטר 
מאוחר שאין מתברר מתוכו שהוא מאוחר כשר נפיק מינה 
חורבא. דזימנין דיזיף מיניה בניסן וכתיב ליה שטרא בניסן 
מיהו משוי ליה לזימניה בתשרי ויהיב ליה לשטרא נהליה 
בניסן, ומתרמו ליה זוזי בין ניסן לתשרי ופרע ליה, ואמר 
ליה הב לי שטרי ואמר ליה מלוה אירכס לי וכתב ליה 
תברא, וכי מטי זימניה דשטרא דהיינו תשרי מפיק ליה 
וא"ל הני זוזי השתא הוא דיזפת מינאי. וכי חזו בי דינא 
דקדים זמניה דתברא לזימניה דשטרא לא ידעי דמאוחר 
הוא ומגבו ביה בשטרא שלא כדין.#
.כע>א.<>ש.<>ס<>פ:ר.0<ידרמה#
.כע>א.<>ש.<>ס<בבא בתרא קעא,ב#
.כע>א.<>ש.<>ס0<~>ס<#
.זע>א.<>ש.<>ס<>פ:ר.0<ידרמה#
.זע>א.<>ש.<>ס<בבא בתרא קעא,ב#
.זע>א.<>ש.<>ס0<~>ס<#
.דח#
והא דקתני שטר שזמנו כתוב בשבת או בעשרה בתשרי 
שטר מאוחר הוא וכשר דברי רבי יהודה ורבי יוסי פוסל, 
לאו אהאי שטר שזמנו בשבת דאיירי ביה ברישא קאי, אלא 
אשטר מאוחר דקאמרי בסוף מילתיה דרבי יהודה קאי, 
דשמעיה לר' יהודה דקאמר שטר מאוחר הוא וכשר, אלמא 
קסבר שטר מאוחר דעלמא כשר, ועלה קאמר ר' יוסי 
פוסל, כלומר פוסל בשטר מאוחר. אמר ליה ר' יהודה והלא 
מעשה בא לפניך בצפורי בשטר מאוחר והכשרתה, אמר 
לו כשהכשרתי בזו הכשרתי, שמתברר מתוכו שהוא 
מאוחר אבל במאוחר דעלמא לא. וקי"ל כר' יהודה. ואע"ג 
דאסיקנא דרבי יוסי לטעמיה דאמר כותבין שובר, בהא לית 
הלכתא כר' יוסי, דהא תקינו ליה רבנן בתראי מילתא 
דתברא כי היכי דלא ליפוק מיניה חורבא, כדאמר להו רב 
ספרא לספריה כי כתביתו תברי אי ידעיתו זימניה דשטרא 
כתובו ליה בתברא ואי לא כתובו זמניה דתברא סתמא דכל 
אימת דנפיק לידעיה. ורבנן תקוני תקון, דעביד עביד, 
ודלא עביד איהו דאפסיד אנפשיה כדבענן למימר קמן:#
#
קד. אמר רב הונא בריה דרב יהושע אפי' למ"ד כותבין 
שובר הני מילי אפלגא אבל אכולא לא 
כתבינן. ולא היא אפי' אכולה נמי כתבינן שובר. כי הא 
דרב יצחק בר יוסי הוה מסיק ביה זוזי ברבי אבא אתא 
לקמיה דר' חנינא בר פפי א"ל הב לי זוזאי א"ל הב לי 
שטראי א"ל שטרך אירכס לי אכתוב לך תברא א"ל הא רב 
ושמואל דאמרי תרויהו אין כותבין שובר. אלא אי יהיב 
ליה שטרא פרע ליה זוזי ואי לא לא מיחייב למפרעיה. א"ל 
מאן יהיב לן מעפרא דרב ושמואל ומלינן עיינין הא ר' 
יוחנן וריש לקיש דאמרי תרויהו כותבין שובר וכן כי אתא 
רבין א"ר אלעא כותבין שובר. ואסיקנא ומסתברא כותבין 
שובר דאי ס"ד אין כותבין שובר אבד שטרו של זה יאכל 
הלה וחדי. אמר ליה רבא אין עבד לוה לאיש מלוה. 
וסלקא שמעתא בהכי. ושמע מינה דכותבין שובר, חדא 
דסתמא דגמרא קא מסיק ביה מעיקרא דאפילו אכולה נמי 
כתבינן, ומייתי ליה ראיה מדרב יצחק בר יוסף. ועוד 
דהויא ליה הא מילתא מחלוקת רב ושמואל ורבי יוחנן, 
וקי"ל רב ורבי יוחנן הלכה כרבי יוחנן, שמואל ורבי יוחנן 
הלכה כרבי יוחנן. ועוד דהא ריש לקיש ור' אלעא קיימי 
כר' יוחנן, והוו להו רב ושמואל יחידים לגביהו, ויחיד 
ורבים הלכה כרבים. ועוד דהא סתמא דגמרא קא מסיק בה 
לבסוף ומסתברא דכותבין שובר, ואתקפתיה דאביי ולא 
כלום היא, דהא רבא פליג עליה וקימא לן אביי ורבא הלכה 
כרבא, וכ"ש הכא דאביי גופיה הדר ביה דהא שתיק ליה 
לרבא ומדשתיק אודויי אודי ליה:#
קה. תנן התם שטרי חוב המוקדמין פסולין והמאוחרין 
כשרין. היכי דאמי שטרי חוב המוקדמין, כגון 
שלוה בתשרי וכתבו בה השטר בתשרי וקבעו את זמנו של 
שטר בניסן דמקמי תשרי והוא הדין היכא דכתב ללות 
בניסן ולא לוה עד תשרי, ולא מטא שטרא לידיה עד 
תשרי, דאידי ואידי איתי למטרף לקוחות דמניסן ועד 
תשרי שלא כדין. מיהו כי קתני מוקדמין דומיא דמאוחרין 
קתני, דקבעי ליה לזימניה דשטרא ביומא דלא אכתיב ביה 
שטרא. מיהו גבי מוקדמין מידי דכתבי ליה בתשרי 
וקבעי זמניה בתשרי דבתר ניסן, ולא משכחת אנפא בשטר 
שזמנו בשבת או בי' בתשרי דאיכא למימר שטר מאוחר 
הוא וכשר אלא בכה"ג. ושמעתיה דרב המנונא נמי הכא 
הכי דיקא, דאמר רב המנונא לא שאנו אלא שטרי הלואה 
אבל שטרי מקח וממכר אפי' מאוחרין נמי פסולין מאי 
טעמא זימנין דמזבין ליה ארעא בניסן וכתיב ליה שטרא 
בתשרי. כלומר דכתיב ליה שטרא  דזימניה בתשרי, 
ומתרמו ליה זוזי ביני ביני וזאבין לה מיניה וכי מטי 
תשרי הדר מפיק ליה לההוא שטרא קמא דזימניה בתשרי, 
ומתרמו ליה זוזי ביני ביני ופרע ליה ואמר ליה הב לי 
שטרי ואמר ליה אירכס לי וכתב ליה תברא וכי מטי 
זימניה דשטר חוב, כלומר כי מטי תשרי ההוא זימנא 
דכתבו ביה בשטר חוב, מפיק ליה לשטר חוב ואמר ליה 
הני זוזי השתא הוא דיזפתינהו מנאי. דהא זמניה דשטר 
חוב בתר זימניה דתברא הוא ואין כותבין שובר לעתיד 
אלא לשעבר. ואפרקינן קסבר אין כותבין שובר.#
א"ל רב יימר לרב כהנא ואמרי לה רב ירמיה מדפתי 
לרב כהנא והאידנא דלא עבדינן הכי, דהא קי"ל כותבין 
שובר וקא מכשירינן שטרי מאוחר. א"ל היינו טעמא 
דמכשרינן בתר דאמר להו ר' אבא לספריה כי כתביתו 
שטרי מאוחרי כתובו הכי שטרא דנא דכתבנוהי לאו 
בזמניה כתבונוהי אלא אוחרנוהי וכתבונוהי. #
#
#
א"ל רב אשי לרב כהנא והא האידנא לא עבדינן הכי. 
כלומר דלא כתבינן בשטרי מאוחר דמאוחרין נינהו, 
ואפילו הכי קא מכשרינן להו. אמר ליה בתר דאמר להו רב 
ספרא לספריה כי כתביתו תברי אי ידעיתו זימנא דשטר 
חוב כתובו זימניה דשטרא בתברא, ואי לא כתבוהו לתברא 
אשטרא סתמא, ולא תכתבו ביה זימנא דשטר חוב כלל, 
דכל אימת דנפיק שטרא לידעיה תברא. דאי נמי נפיק 
שטר חוב דזימניה בתר זימניה דתברא תלינן ליה במאוחר 
ואמרינן (דהכין) [דהאי] שטר חוב מקמי זמניה דהאי תברא 
איכתיב ואימסיר ואחורי הוא דאחרוה לזימניה. ואי אכתיב 
האי תברא אהאי שט"ח אכתיב, ולהכי כתבוה לתברא 
סתמא, דכל היכא דאיכא ספיקא בין שטרא לתברא תלינן 
ריעותא בשטרא, דהמוציא מחבירו עליו הראיה, 
כדאמרינן לקמן (קעג,א) גבי נמצא לאחד בין שטרותיו 
שטרו של יוסף בן שמעון עלי פרוע שטרות שניהן פרועין, 
ומלוה הוא דמיבעי ליה לאזדהורי בנפשיה דלא להדר 
ולוזפיה בתר זימניה דתברא, ואי נמי הדר מוזיף ליה 
לכתוב ביה בשטר חוב שטרא דנא לאו אחורי אוחרנוהי 
אלא בזימניה כתבנוהי, דכי כתיב ביה הכי תו לא תלינן 
ליה במאוחר כי היכי דלודעיה הך תברא.#
א"ל רבינא לרב אשי ואמרי לה רב אשי לרב כהנא 
[קעב,א] והא האידנא לא עבדינן הכי. כלומר דכי 
כתבינן תברי לא משגחינן בזימניה דשטרא, אלא אע"ג 
דלא ידעינן זימנא דכתיב ביה בשטר חוב כתבינן ליה תברא 
אזימנא דהלואה, ולא כתבינן ליה לתברא אשט"ח סתמא, 
ואפ"ה מכשירינן שטרי מאוחרי, ואיפשר דנפיק מיניהו 
חורבא דמפיק ליה מלוה בתר הכי לשטר מאוחר דזימניה 
בתר זימניה דתברא וטעין דמלוה אחריתי הוא. אמר ליה 
רבנן תקוני תקינו למכתב תברי כדאמרינן, מאן דעביד 
[עביד] ואהני ומאן דלא עביד הכי, דנקט תברא דלא כתיב 
כתקנתא דרבנן ופרע זוזי בכדי, איהו דאפסיד אנפשיה. #
וש"מ מתקנת רב ספרא ואילך דשטרי חוב המאוחרין 
אע"ג דלא מוכחא מילתא בגויהו דמאוחרין נינהו כשרין, 
דהא איכא תקנתא דלא ליפוק מיניהו חורבא. ואע"ג 
דהשתא לא עבדינן לה להאי תקנתא, הא אסיקנא רבנן 
תקוני תקון מאן דעביד עביד ומאן דלא עביד איהו דאפסיד 
אנפשיה. אלא מיהו הני מילי בשטרי הלואה דשייכא בהו 
תקנתיה דרב ספרא. והוא דכתב ליה דאקני, אבל לא כתב 
ליה דאקני אפי' שטרי הלואה נמי פסולין דנפיק מיניהו 
חורבא, דזימנין דיזיף מיניה בניסן בשטר וכתיב זימניה 
בתשרי, ואזל לוה וקנה נכסי מניסן ועד תשרי ואזל 
זבנינהו לבתר תשרי ומפיק ליה בעל חוב לשטרא דכתיב 
בתשרי ואמר השתא הוא דיזיף מינאי וקא טריף לקוחות 
שלא כדין. אלא לא משכחת לה דכשרין אלא בדכתב ליה 
דאקני, דכי קא טריף בדין קא טריף. וסוגיא דשמעתא 
בפרק מי שמת (לעיל קנז,א) הכי אזלא. #
ואפי' כתב ליה דאקני נמי, דוקא בשטרי הלואה, אבל 
בשטרי מקח וממכר דלא שייכא בהו תקנתיה דרב ספרא 
אפילו מאוחרין נמי פסולין, עד דכתבי בהו שטרא 
דכתבנוהי לאו בזימניה כתבנוהי אלא אוחרנוהי וכתבנוהי. 
והוא הדין בזמן שהוזקקנו לעדותן של עדים ונמצאת 
מכוונת בשבת או בעשרה בתשרי דמוכחא מילתא מגופיה 
דמאוחר הוא. אבל היכא דלא מוכחא מילתיה מגופיה 
דמאוחר הוא ואתברר דמאוחר הוא, פסול, כדרב המנונא, 
לא שאנו אלא שטרי הלואה אבל שטרי מקח וממכר אפילו 
מאוחרין נמי פסולין. מאי טעמא, זימנין דמזבין ליה ארעא 
בניסן וכתיב ליה לזימניה דשטרא בתשרי ומתרמו ליה 
למוכר זוזי בין ניסן לתשרי וזאבין לה מלוקח, וכי מטי 
תשרי מפיק ליה לוקח לההוא שטרא דזימניה בתשרי ואמר 
ליה הדר זבינתה מינך. והשתא לא קשיא לן אי הכי שטרי 
הלואה נמי כדקשיא לן  מעיקרא, דכי קשיא לן הכי מקמי 
דעבדי רבנן תקנתא בגופא דתברי, אבל לבתר דתקנינהו 
רבנן לתברי ליכא למיחש ולא מידי. אלא כי איכא למיחש 
בשטרי מקח וממכר הוא דאיכא למיחש, דליכא למימר 
דכתבין ליה לשטרא דמוכר דהדר זבין ליה מלוקח סתמא 
משום פסידא דלקוחות דזבני השתא בהאי שטרא, דליכא 
לברורי בין לוקח ראשון ללוקח אחרון, וליכא לברורי נמי 
שטרא דמאן קדים אי דלוקח אי דבעל חוב, הילכך לית 
להו תקנתא לשטרי מקח וממכר המאוחרין אלא לפרושי 
בגויהו דמאוחרין נינהו וכדרבי אבא. והוא הדין היכא 
דמוכחא מילתא מגופיהו דמאוחרין, כגון שטר שכתוב 
זמנו בשבת או בעשרה בתשרי והוא הדין לשאר ימים 
שאין בהם צד היתר למלאכת עבודה כלל.#
והני מילי בשטרי מאחרי דאכתיבו בניסן וקבעו לזמניהו 
בתשרי, דאפשר דמסר ליה נהליה בניסן ונפיק מיניה 
חורבא, ואמטול הכי צריך כל הנך תקנאתא דאמרן. אבל 
שטר מקח וממכר דזאבין ליה ארעא בניסן ולא כתיב ליה 
שטרא כלל עד תשרי, ואין צריך לומר בשטרי הלואה 
דיזיף מיניה בניסן ולא כתיב ליה שטרא כלל עד תשרי 
כשרין דלא נפיק מיניהו חורבא כלל:#
#
קו. ושמעינן מינה דכל מאן דכתיב תברא, אי ידע 
זמניה דשטר חוב כתיב זימניה דשטר חוב 
בתברא, דכתיב דפרעיה הנהו זוזי דהוה מסיק ביה בשטר 
חוה דזימניה כתיב ביום פלוני. ואי לא ידעינן זימניה דשטר 
חוב כתבינן אשטר חוב סתמא דפרעיה זוזי דהוה מסיק ביה 
בשטר חוב:#
#
קז. ושמעינן מינה דכי כתבינן הכי אשטר חוב סתמא, 
אי אפיק מלוה בתר הכין שטר חוב 
דזימניה בתר זימניה דהדין תברא מרע ליה ההוא תברא 
לגמרי, דלהכי כתבוה לתברא הכין אשטר חוב סתמא 
משום דלא אבריר להו זימניה דשטר חוב וחיישי לשטר 
חוב מאוחר דזימניה בתר זימניה דתברא. והשתא דנפק 
שטרא נמי דזמניה בתר זימניה דתברא מרע ליה הדין 
תברא, משום דאיכא למיחש דמאוחר הוא, וכי אכתיב 
תברא אהאי שטרא אכתיב. ואי נמי אוזפי זוזיה בתר הכין 
איהו דאפסיד אנפשיה, דכיון דידע דכתב ליה תברא אשטר 
חוב סתמא לא איבעי ליה לאוזופה בתר הכין אלא עד 
דכתיב ביה בשטרא מילתא דמוכחא דהאי שטרא בתר 
זמניה דהדין תברא איכתיב. היכי עבדינן, כתבינן ביה 
בשטר חוב שטרא דנן לאו אחורי אוחרנוהי וכתבנוהי אלא 
בזימניה כתבנוהי, דכי האי גוונא ודאי ליכא למיחש 
למאוחר ולא אתי תברא דזימניה מקמי הכין ומרע ליה. 
וכל שכן היכא דכתיב ביה דהאי שטרא בתר זימניה דתברא 
פלניא אכתיב דליכא למיחש ולא מידי. ואי לא, צריך 
לאיתויי ראיה דהני זוזי בתר זימניה דתברא הוא דאוזפיה. 
ואי לא מייתי ראיה בחדא מהני משתבע ליה הלוה שבועת 
היסת ומיפטר. דכי אהני ליה האי תברא ללוה, למפטריה 
מממון, אבל למפטריה משבועה לא מהני, דהא קא טעין 
ליה טענת בריא דבתר זימניה דתברא הוא דאוזפיה, וכי 
אהני האי תברא כי האי גוונא לבטוליה לשטרא מספיקא 
משום חששא דשטר חוב המאוחר דאוקי ממונא בחזקת 
מאריה והמוציא מחבירו עליו הראיה, אבל למפטריה 
משבועה לא מהני, דכל היכא דמוקמינן ממונא בחזקת 
מאריה נמי לא סגיא ליה בלא שבועה. #
ושמעינן נמי דכל היכא דמוכחא מילתא בשטר חוב 
דמאוחר הוא יד בעל השטר על התחתונה, ואי נפיק תברא 
עלויה דזימניה מקמיה זימניה דשטרא, לא מיבעיא היכא 
דכתיב תברא אשטר חוב סתמא, דאע"ג דלא אתברר 
דשטר חוב מאוחר הוא מרע ליה תברא, אלא אפילו היכא 
דכתיב תברא אזמן ההלואה, כגון דכתיב ביה דפרעניה 
הנהו זוזי דאוזפיה ביום פלוני, כיון דמוכחא מילתא דהאי 
שטר חוב מאוחר הוא תלינן ליה לההוא תברא בהדין 
שטרא ומרעינן ליה לשטר חוב, כתקנתיה דר' אבא. וכל 
שכן בשטרי מקח וממכר, היכא דמשמע בשטר המאוחר 
דזאבין ליה ראובן לשמעון ארעא בעשרה בתשרי אע"ג 
דלא אפיק ראובן שטרא דזאבין ליה שמעון לראובן ההיא 
ארעא באלול, כיון דמוכחא מילתא דשטריה דשמעון לא 
אכתיב בזמניה (אבל) [אלא] שטר מאוחר הוא, אמרינן יד 
בעל השטר על התחתונה והאי בניסן אכתיב והדר ראובן 
וזבנה מיניה, כדרב המנונא דאמר בשטרי מקח וממכר 
אפי' מאוחרין נמי פסולין:#
#
קח. אמר להו רב לספריה וכן אמר להו רב הונא 
לספריה כי קיימיתו בשילה כתובו בשילה 
אע"ג דמסירי לכו מילי בהינו וכי קיימתו בהינו כתובו 
בהינו ואע"ג דמסירי לכו מילי בשילה. ולא למימרא 
דכתבי דבהינו הוה מעשה דהלואה או דהודאה, דההוא 
ודאי אסיר משום מדבר שקר תרחק, ולא עוד אלא שקרוב 
הדבר שעוברין אף משום לא תענה. ולאו למימרא נמי 
דכתבי הכין ומאי דהוה קדמנא כתיבנא וחתימנא עלוהי  
בהינו או בשילו, דההיא לא צריכא לאשמועינן. דאי 
אמסירו להו מילי בהינו וקימי השתא בשילו כתבי הכין 
בשילו מאתא איך פלוני בר פלוני אמר לן כך וכך וקנינא 
מיניה, דמסתמא אכתיבה  משמע ולאו אעיקר קנין, והכי 
מתברר ביבמות בפרק האשה שהלכה (קטז,א) גבי מעשה 
דההוא גיטא דכתיב ביה בסורא דמתא וכוליה, ואסיקנא 
דילמא מילי מסר כדאמר להו רב לספריה כו', וכבר 
ברירנא התם.#
מיהו הא דרב הונא לא מתוקמא בשטרי הודאות 
והלואות אלא היכא דכתיב בשטרא כך וכך מעות ממטבע 
היוצא במקום פלוני. אי נמי כגון דלא שאני ממטבע היוצא 
בדוכתא דאמסירו להו מילי בגאויה ממטבע היוצא בדוכתא 
דקימי בגויה בשעת כתיבה. אבל היכא דשאנו מטבעות 
מהדדי ולא כתבין ביה ממטבע היוצא במקום פלוני, לית 
להו רשותא למכתב אלא שמא דדוכתא דאימסירו להו 
מילי בגויה כי היכי דליגבי ממטבע היוצא באותו מקום, 
דכי אשתעבד לההוא מטבע אשתעבד, ואי לא כתבין אלא 
דוכתא דקימי ביה אשתכח דמגבו ליה טפי מן הכין או 
בציר מהכין, כדגרסינן בפרק שני דייני גזרות (כתובות 
קי,ב) ת"ר המוצא שטר חוב על חבירו כתוב בבבל מגבהו 
ממעות בבל כתוב בארץ ישראל מגבהו ממעות ארץ 
ישראל.#
ואית דמפרשי לה להא דרב הונא דהכי קאמר להו, כי 
קיימיתו בשילו כתובו נמי בשילו, ואע"ג דאמסירו לכו 
מילי בהינו, וכי קיימיתו בהינו כתובו נמי בהינו ואף על גב 
דמימסרי לכו מילי בשילו. כלומר דהיכא דאימסירו להו 
מילי בהינו וקיימי השתא בשילו צריכי למכתב דאמסירו 
להו בהינו ודכתבוה לשטרא בשילו, ואי אמסירו להו מילי 
בשילו וקימי השתא בהינו צריכי למכתב דאמסירו להו 
מילי בשילו ודכתבוה לשטרא בהינו, דלא לחזי כשקרא. 
ואע"ג דסוגיא דשמעתא בעלמא לאו הכי אזלא כדברירנא 
לעיל שפיר דאמי למעבד הכין, ואי עבד כדאמרן מעיקרא 
נמי ליכא שיקרא:#
#
קט. ואמר רבה בר שילא להנהו דכתבי שטרי 
אקניאתא, ואינון שטרות שיש בהן קנין, כי 
כתביתו שטרי אקניאתא אי ידעיתו יומא דקניתו ביה 
כתובו, ההוא יומא דקניתו ביה, ואי לא כתובו ההוא יומא 
דקיימיתו ביה בשעת כתיבה, דהוה ליה כשטר מאוחר 
וכשר, דאי כתביתו יומא אחרינא דלאו יומא דהקנאה ולאו 
יומא דכתיבה, מתחזי כשקרא. ואע"ג דשטרי חוב 
המאוחרין כשרין, ואע"ג דלא כתיב זימניהו ביומא דהלואה 
ולא ביומא דכתיבה, כגון שטר שזמנו בשבת או בעשרה 
בתשרי, הני מילי דאי עבד, אבל לכתחילה לא מיבעי להו 
למכתב אלא או ביומא דהלואה או ביומא דכתיבה. והני 
מילי בשטרי הלואה, אבל בשטרי מקח וממכר כיון דקימא 
לן דאפי' מאוחרין נמי פסולין, הכא נמי אע"ג דכתבי יומא 
דכתביה ביה פסול, אלא היכא דכתבי ליה מדעת המוכר, 
דכי האי גוונא ודאי ליכא למיחש ולא מידי. ומסתברא דלא 
שנא בשטרי הלואה ולא שנא בשטרי מקח וממכר, אי יזיף 
או מזבין באחד בניסן וכתבי דיזיף או זבין מקמי פסידא 
או בניסן סתמא שפיר דאמי, ואפילו לכתחילה דלא מיחזו 
כשקרא. #
והני מילי בשטרי הקנאה דמעידנא דקנו מיניה גמר 
ומשעביד נפשיה, הילכך כי ידעי יומא דקנו ביה אע"ג 
דאשתהו טובא ולא כתבי ליה אלא לאחר זמן מרובה 
כתביה יומא דקנו ביה וחתמי עלויה, דכי טריף לקוחות 
מזמן ההקנאה שפיר קא טריף. אבל בשטרי דלאו הקנאה 
אע"ג דידעי זמן ההלואה וכתבי מזמן ההלואה הוה ליה 
מוקדם ופסול, דהא לאו מזמן ההלואה קא משתעבד למטרף 
לקוחות, דאי מחמת הלואה מלוה על פה היא, אלא מחמת 
שטרא גופיה הוא דמשתעבד, ושטרא לא משעבד להו 
לנכסי דלוה אלא משעת חתימה, דמסתמא מחזקינן ליה 
דמעידן חתימה מסריה נהליה, והאי כיון דאקדמיה לזימניה 
מקמי זמן חתימה הוה ליה מוקדם. ואפילו נכתב ביום 
ונחתם בלילה פסול, דתנן בפרק המביא גט תנין (גיטין 
יז,א) נכתב ביום ונחתם בלילה פסול ורבי שמעון מכשיר 
שהיה רבי שמעון אומר כל הגיטין שנכתבו ונחתמו בלילה 
פסולין חוץ מגיטי נשים. עד כאן לא פליגי אלא בגיטי 
נשים, אבל בשאר שטרות מודי להו רבי שמעון לרבנן 
דפסולין:#
#
קי. אמר רבא האי מאן דנקיט שטרא בר מאה ואמר 
להו לבי דינא שויוה נהלי תרי בני חמשין 
חמשין לא (משנן) [משוינן] ליה. ואע"ג דלוה מודי דלא 
פרעיה מאי טעמא עבוד רבנן מילתא דניחא ליה למלוה 
וניחא ליה ללוה ניחא ליה למלוה כדי שיכוף לפרעו. 
כלומר כדי שיכוף את הלוה לפרעו כולו כאחת, דהא לא 
מצי שקיל ליה לשטרא מיניה עד דפרע ליה כוליה, כר' 
יוסי דאמר (כתוב) [יכתוב] שובר, הילכך כייף לוה נפשיה 
ופרע ליה לכוליה כחדא דחייש דאי פרע ליה מקצת 
משתייר שטרא גביה ואפשר דמירכס תבריה  והדר מפיק 
ליה לשטאריה וגבי ליה לכוליה מיניה. ואי עביד להו תרי 
בני חמשין חמשין ומכי יהיב ליה חמשין שקיל מיניה חדא 
שטרא ולא משתייר עליה שטרא אלא כשיעור זוזי דפישי 
ליה למלוה גביהי (ו)לא כייף נפשיה למפרעיה כולהו מאה 
זוזי בבת אחת דהא לית ליה למיחש ולא מידי. #
וניחא ליה נמי ללוה כי היכי דאפגום שטריה. כלומר 
ניחא ללוה דלהוי חד שטרא בר מאה כי היכי דאי פרע ליה 
מקצת פגים ליה לשטרא ולא גבי שארא אלא בשבועה. ואי 
הוו תרי בני חמשין חמשין, אע"ג דיהיב ליה מיניהו חמשין 
(ו)לא מיפגים ליה שטרא תניאנא דשטרא באנפי נפשיה 
[הוא]. ובדין הוא דהוה יכיל למימר טעמא משום תברא 
כדרב אשי, אלא הא עדיפא ליה, דאי מטעמא דתברא היכא 
דמשילינן ליה ללוה ואודי דלא פרע שפיר דאמי דהא ליכא 
למיחש ולא מידי, ומשום קנוניא ליכא דמהשתא הוא דקא 
בעי למכתב ליה שטרא דהוה ליה מאוחר, קמ"ל רבא 
דאע"ג דאודי דלא פרע לא משוינן להו תרי בני חמשין 
חמשין אלא מדעתא דתרויהו, דניחא ליה ללוה דליקום בר 
מאה כדמעיקרא כי היכי דליפגום שטריה. #
והאי דאיכפל גמרא לאשמועינן טעמא דניחא ליה למלוה 
למהוי בר מאה כדי שיכוף לפרעו, לאו להיכא דקא באעי 
מלוה לשוויי תרי בני חמשין חמשין אצטריכא ליה, דכי 
האי גוונא לא שייך טעמא דכדי שיכוף לפרעו כלל, דהא 
מלוה גופיה לא ניחא ליה בהאי תקנתא. אלא כי אצטריך 
להאי טעמא בתרא היכא דניחא ליה ללוה לאשווייה תרי 
בני חמשין חמשין בלא דעתא דמלוה. והיכי דאמי, כגון 
דקנו מיניה דלוה למלוה דאית ליה למלוה גאביה מאה זוז, 
דקימא לן סתם קנין לכתיבה עומד, ואזל לוה לגבי סהדי 
ואמר להו דלכתבו ליה תרי שטרי בני חמשין חמשין, 
קמ"ל רבא דלאו כל כמיניה, דכיון דקנו מיניה אמאה זוזי 
בבת אחת מיבעי להו למכתב ליה חד שטרא במאה זוזי, 
דמעיקרא כי אשתעבד ליה לחד שטרא אשתעבד ליה. ואי 
לאו טעמא דכדי שיכוף לפרעו דינא הוה דצייתינן ליה 
ללוה דזה נהנה וזה לא חיסר הוא וכופין על מדת סדום, 
קמ"ל דזה נהנה וזה חיסר הוא כדי שיכוף לפרעו:#
#
קיא. ושמעינן מינה דמאן דמסיק ביה בחבריה מאה 
זוזי בחד שטרא ויהיב ליה מניהו 
חמשין, והוא הדין לבציר מהכין, מיחייב לקבולינהו מיניה 
ולמכתב ליה תברא עלויהו. דאי ס"ד לא מחייב לקבולניהו 
מיניה, אם כן מאי האי טעמא דקאמר רבא דניחא ליה ללוה 
למהוי חד שטרא כי היכי דלפגום שטריה, והא אמרת דאי 
לא בעי מלוה לקבולי מיניה מקצת הדין עמו, ואם כן מאי 
נפקא ליה ללוה מיניה דלא לעבדיה תרי בני חמשין 
חמשין. אלא לאו שמע מינה דבלוה תליא מילתא, דאי 
יהיב ליה מקצת מיחייב מלוה לקבוליה לההוא מקצת מיניה 
בתורת פירעון ולמכתב ליה תברא עלויה כדפרישנא 
במתניתין:#
#
קיב. ואמר רבא האי מאן דנקיט תרי שטרי בני חמשין 
חמשין ואמר שוונהי נהלי חד בר מאה לא 
משוינן ליה עבוד רבנן מילתא דניחא ליה למלוה וניחא 
ליה ללוה ניחא ליה למלוה כי היכי דלא ניפגום שטריה. 
דאי יהיב ליה חמשין לא נפגום שטרא תנינא, ואי הוי חד 
שטרא כי יהיב ליה מקצת מיחייב לקבולי מיניה בעל 
כרחיה ולמכתב ליה תברא אההוא מקצת, משתכח דקא 
מיפגים שטריה בעל כרחיה. וניחא ליה ללוה כדי שלא 
יכוף המלוה ללוה לפרעו את כל המאה בבת אחת, דהא אי 
יהיב ליה חמשין לא משתייר עליה שטרא אלא כשיעור 
מאי דפייש ליה למלוה גביה ולא כייף נפשיה למפרעיה 
כוליה כחדא:#
#
קיג. ואמר רב אשי האי מאן דנקיט שטרא בר מאה 
ואתא לבי דינא ואמר שוויוה נהלי חד בר 
חמשין לא משוינן ליה מאי טעמא האי מפרע פרעיה וא"ל 
הב לי שטרי ואמר ליה אירכס לי וכתב ליה תברא אשטרא 
בר מאה, ואי מהדרינן ליה נהליה בר חמשין מפיק ליה 
להאי ואמר האי אחרינא הוא:#
#
טו. שני אחים אחד עני ואחד עשיר והניח להן אביהן 
מרחץ ובית הבד עשאן לשכר השכר לאמצע 
עשאן לעצמו הרי העשיר אומר לעני קח לך עבדים 
וירחצו במרחץ קח לך זיתים ובא ועשם בבית הבד. סוגיא 
דשמעתא בפרק השותפין (לעיל יג,א) דהא מתני' בשאין בה 
דין חלוקה הוא דמתוקמא, דלא מצי חד מיניהו למכפייה 
לחבריה למפלג בהדיה. אבל אי אית בה דין חלוקה, שאלו 
יחלק לפי מנין השותפין שיש להם חלק בו מגיע לכל אחד 
מהן חלק ששם הכל קרוי עליו, כופין זה את זה לחלוק, בין 
שעשאן אביהן לעצמו בין שעשאן לשכר. ואפילו היכא 
.כע>א.<>ש.<>ס<>פ:ר.0<ידרמה#
.כע>א.<>ש.<>ס<בבא בתרא קעב,א - קעב,ב#
.כע>א.<>ש.<>ס0<~>ס<#
.זע>א.<>ש.<>ס<>פ:ר.0<ידרמה#
.זע>א.<>ש.<>ס<בבא בתרא קעב,א - קעב,ב#
.זע>א.<>ש.<>ס0<~>ס<#
.דח#
דלית בה דין חלוקה נמי דוקא היכא דלא אמר ליה חד 
מיניהו לחבריה גוד או איגוד, אבל היכא דאמר ליה חד 
מיניהו לחבריה גוד את כוליה בכך וכך  דמים או איגוד 
אנא בגויהו, כיפינן ליה למיגד בהנהו דמים או לאוגודיה 
לחבריה בגוייהו. מדמקשינן מיהא מתני' בפרק השותפין 
(לעיל שם) למאן דאמר אית דינא דגוד או אגוד, ופרקינן 
שאני התם דגוד איכא אגוד ליכא, כלומר דהא עשיר ניחא 
ליה לאשתמושי בכולה בלא דמים ועני לא מצי למימר ליה 
לעשיר גוד או אגוד דהא עני לית ליה דמי למיתב ליה 
לעשיר בפלגא דידיה, ואשתכח דגוד איכא אגוד ליכא, 
וכיון דליכא חד מיניהו דאמר ליה לחבריה גוד או אגוד 
דינא הוא דמתהנו ביה בהדי הדדי. הילכך אם עשאן אביהן 
לשכר, להשכירן וליטול שכרן, משכירין אותן וחולקין את 
שכרן. ואם עשאן להשתמש בהן לעצמו ולבני ביתו, מצי 
כל חד מיניהו למימר ליה לחבריה נשתמש ביה אנן כי 
היכי דאשתמש ביה אבונא, והרי העשיר אומר לעני קח לך 
עבדים וירחצו במרחץ קח לך זיתים ובא ועשאם בבית 
הבד, ואין לך רשות להשכירן לאחרים. דגבי חלוקה גופה 
מאי טעמא אמור רבנן כל שאלו יחלק ושמו עליו חולקין 
ואם לאו חולקין אותו בדמים, אילימא משום בל תשחית, 
אי הכי אפילו שניהן רוצים נמי אמאי יחלוקו, אלא לאו 
משום דאמר ליה כל חד מיניהו לחבריה מרחץ ובית הבד 
ירשתי מאבא ולא בית ולא חורבא, לית לך רשותא למיתב 
לי אלא מידי דמקרי מרחץ ומידי דמקרי בית הבד, והוא 
הדין לשאר מילי, הכא נמי כיון דעשאן לעצמו מצי כל 
אחד מן הבנים למימר לחבריה מרחץ ירשתי מאבא ולאו 
אגרא בעלמא. וכן כל כיוצא בזה.#
ובדין הוא דליתני לה להא מתניתין בחד מהנך תרי 
פרקי דמקמאי האי דמיירי בהו בהלכות נחלות ומאי דשייך 
בהו, אלא איידי דבעי מיתנא בהאי פירקא מתני' דמי 
שפרע מקצת חובו דשיכא בשטרות, דלר' יוסי דאמר 
יכתוב שובר עניותיה דעניא גרמא ליה לאפסודי, דאי הוו 
ליה זוזי הוה פרע ליה לכוליה וקרע ליה לשטריה, והשתא 
דלית ליה זוזי אי אבד שוברו של זה אכיל הלה וחדי, הכא 
נמי גבי מתני' דשני אחין (דלית) [דאית] בה אנפא דגרמא 
ליה עניותיה לעניא לאפסודי, דאי עשאן לעצמו הרי 
העשיר אומר לעני קח לך עבדים וירחצו במרחץ קח לך 
זיתים ובא ועשאם בבית הבד:#
#
טז. שנים שהיו בעיר אחת שם אחד יוסף בן שמעון 
ושם אחד יוסף בן שמעון אינן יכולין להוציא 
שטר חוב זה על זה ולא אחר יכול להוציא עליהן שטר 
חוב נמצא לאחד בין שטרותיו שטרו של יוסף בן שמעון 
פרוע שטרות שניהן פרועין כיצד יעשו ישלשו אם היו 
משולשין יכתבו סימן אם היו מסומנין יכתבו כהן. הא 
דקתני רישא אינן יכולין להוציא שטר חוב זה על זה לאו 
משום דחיישינן לנפילה, אלא משום דאמר ליה נתבע 
לתובע דנקיט ליה לשטרא בידיה לאו אנא יזיפנא מינך אלא 
את הוא דיזפת מינאי ופרעתן ויהבתיה לשטרא נהלך 
אדעתא דקרעת ליה לשטרא ולא קרעתיה והשתא קא 
מפקת ליה עלואי. ולא אחר יכול להוציא עליהן שטר חוב, 
דכל חד מיניהו מצי מדחי ליה למלוה ואמר ליה לאו לדילי 
אוזפת אלא להאיך והמוציא מחבירו עליו הראיה. ואם 
נמצא לאחד בין שטרותיו שובר כתוב בכתב ידו של מלוה 
שטר שיש לי על יוסף בן שמעון פרוע, והיו לו שני שטרות 
על שניהן אחד על זה ואחד על זה, שטרות שניהן פרועין, 
דכיון דאתברר דחד מיניהו פרוע הוא וליכא לברורי הי 
מיניהו, איכא למימר דילמא האי ניהו ואוקי ממונא בחזקת 
מאריה. ואוקימנא בפרק שנים אוחזים בטלית (ב"מ כ,ב) 
בשנמצאו שטרי החובות בין שטרות קרועין, אבל אם לא 
נמצאו בין שטרות קרועין גאבי תרויהו. ואם נמצא אחד 
מהן בין שטרות קרועין והאיך לא אשתכח בין שטרות 
קרועין, ההוא דאשתכח בין שטרות קרועין הוא דהוי 
בחזקת פרוע וקרעינן ליה, ואידך דלא אשתכח בין שטרות 
קרועין גבו ליה יורשין.#
והא דקתני כיצד יעשו, תקנתא לכתחילה קמ"ל. כיצד 
יעשו מתחלה ויוכלו להוציא שטר חוב זה על זה או על 
אחרים, ישלשו בדורות, זה כותב שמו ושם אביו ושם אבי 
אביו, וזה כותב שמו ושם אביו ושם אבי אביו, כדי שיהא 
שם אבי האב מבחין ביניהם. ואם היו משולשין בשמות 
שוין, זה יוסף בן שמעון בן יעקב וזה יוסף בן שמעון בן 
יעקב, יכתוב כל אחד מהן סימן, אם היה זה לבן וזה שחור 
זה ארוך וזה קצר, והוא הדין לשאר סימנין, יכתוב כל אחד 
מהן סימן המצוי בו שאינו מצוי בחבירו. ואם היו מסומנין, 
כלומר שוין בסימנין, יכתוב כהן, שאם היה זה כהן וזה 
אינו כהן יכתוב כל אחד מהן כייחוסו, אם כהן כהן ואם 
ישראל ישראל:#
#
קיד. ההוא שטרא דנפק לבי דינא דרב הונא דהוה 
כתיב ביה אני פלוני בן פלוני לויתי ממך 
מנה. ולא פריש ביה ממאן קאמר [קעב,ב] אמר רב  הונא 
ממך משמע ואפי' מריש גלותא ממך ואפי' משבור 
מלכא. הילכך כל מאן דאתי למתבעיה בגויה מצי דחי ליה 
ואמר ליה לאו מינך יזיפנא אלא מאיניש אחרינא יזיפנא. 
אמר ליה רב חסדא לרבא פוק עיין בה דלאורתא באעי לה 
רב הונא מינך נפק דק ואשכח דתניא גט שיש עליו עדים 
ואין בו זמן אבא שאול אומר אם כתוב בו היום גרשתיה 
כשר. כלומר כשר ותנשא בו לכתחלה. קס"ד דאבא שאול 
כר' מאיר סבירא ליה, דאמר עדי חתימה כרתי, הילכך 
באעי עדים בגופיה דשטרא כדי שיתברר הזמן בעידי 
חתימה, וכי כתיב ביה היום גרשתיה מיהת כשר, אלמא 
היום ההוא יומא דנפק ביה שטרא מתותי ידא דאתתא 
משמע הכא נמי ממך ההוא גברא דנפק שטרא מתותי ידיה 
משמע. אמר ליה אביי ודילמא אבא שאול כר' אלעזר 
סבירא ליה דאמר עידי מסירה כרתי אבל הכא ניחוש 
לנפילה. כלומר וממאי דאבא שאול כר"מ סבירא ליה 
דאמר עדי חתימה כרתי, והאי שיש עליו עדים דקתני 
בעדי חתימה קאי, ואי מתברר זמן בגויה דשטרא כשאר 
ענייני הגט על ידי עדי חתימה דחתימי עליה כשר, ואי לא 
אע"ג דמתברר בעידי מסירה כמאן דלית ביה זמן דאמי 
ופסיל לכתחלה, כי היכי דתצטריך למימר דכי אהני ליה 
היום גרשתיה משום דכמאן דמפריש ביה ההוא יומא דנפיק 
ביה שטרא דמי, ודילמא אבא שאול כר' אלעזר סבירא ליה 
דאמר עידי מסירה כרתי, והא שיש עליו עדים דקתני 
בעידי מסירה קאי, דמסריה נהליה באנפיהו ביומא פלניא. 
וכי אהני ליה היום גרשתיה, לאו משום דמשמע לישנא 
דשטרא יום ידוע, אלא משום דאיכא עדי מסירה דיכלי 
לברורי לההוא יומא. #
וכי תימא אם כן למה לי היום גרשתיה, שאני התם 
דכיון דלא כתיב זמן בגיטא כלל פסול לכתחלה, דהוה ליה 
לגבי זמן כמזויף מתוכו דמודה ר' אלעזר בגט שאין בו זמן 
כלל, דאפי' בעידי מסירה פסיל לכתחלה. והתם הוא דמהני 
היום גרשתיה משום דאיפשר לברוריה ההוא יומא בעידי 
מסירה, אבל הכא גבי לויתי ממך מנה דליכא סהדי לברורי 
להאי מלוה מאן ניהו, לאו מההוא גברא דנפיק שטרא 
מתותי ידיה השתא משמע, דאיכא למימר מאיניש אחרינא 
הוא דיזיף. וכי תימא אי הכי מאי בעי גבי האי, חיישינן 
לנפילה, דאימור נפל ממאריה ואשכחיה האי וקאתי וקא 
תבע ביה. #
אמר ליה רבא לנפילה לא חיישינן. ומנא תימרה דלא 
חיישינן לנפילה דתנן שנים שהיו בעיר אחת ושם אחד 
יוסף בן שמעון אינן יכולין להוציא שט"ח זה על זה ולא 
אחר יכול להוציא עליהן שטר חוב הא הן על אחרים 
יכולין להוציא, אלמא יוסף בן שמעון דכתיב ביה בשטרא 
ההוא דנפיק שטרא מתותי ידיה משמע, ואמאי ליחוש 
לנפילה, דילמא מאידך יוסף בן שמעון אחרינא הוא דנפל, 
אלא לאו ש"מ לנפילה לא חיישינן. ואביי אמר לך לנפילה 
דחד לא חיישינן לנפילה דרבים חיישינן. כלומר גבי שני 
יוסף בן שמעון כי נפיק שטרא מתותי ידא דחד מיניהו כיון 
דליכא לאסתפוקי אלא באידך יוסף בן שמעון לחודיה 
לנפילה דחד לא חיישינן, אבל גבי לויתי ממך סתמא 
דאיכא לאסתפוקי בכולהו אינשי דעלמא לנפילה דרבים 
חיישינן. #
וקי"ל כרבא. חדא דאביי ורבא הלכה כרבא בר מיע"ל 
קג"ם. ועוד דמתני' כרבא דיקא דלא חיישינן לנפילה. 
ושנוייה דאביי שנויא דחיקא הוא ולא סמכינן אשנויא, דמה 
לי לנפילה דחד ומה לי לנפילה דרבים, אי איכא למיחש 
לנפילה אפי' לנפילה דחד נמי ליחוש, ואי ליכא למיחש 
לנפילה אפילו לנפילה דרבים נמי לא ליחוש. אלא ודאי 
שמע מינה לנפילה לא חיישינן. וכל היכא דאיכא 
לאסתפוקי במלוה גופיה בין האי גברא דנפיק שטרא 
מתותי ידיה ובין איניש אחרינא, לא שנא הוי ספיקא בחד 
ולא שנא ברבים, מחזקינן ליה לשטרא בחזקת ההוא דנפיק 
מתותי ידיה, ומאן דטעין דהאי שטרא דאיניש אחרינא הוה 
עליו להביא ראיה. וכן הילכתא:#
#
קטו. וש"מ דגט שאין בו זמן אלא שכתוב בו היום 
גרשתיה, אם יש עליו עדי חתימה בין לר"מ 
בין לר' אלעזר כשר לכתחלה, כדרבא דאמר היום ההוא 
דנפיק ביה משמע וכמאן דכתיב ביה יום ידוע דאמי. ואע"ג 
דליכא עדי מסירה, כיון דאיכא עדי חתימה מודי ר' אלעזר 
דכשר ותנשא בו לכתחילה. כדקתני התם (גיטין פו,א) בהדיא 
שאין העדים חותמין על הגט אלא מפני תקון העולם, דאי 
ליכא עדי מסירה לתכשר בעדי חתימה. ואם אין עליו עדי 
חתימה ואיכא עידי מסירה, לר"מ פסול לגמרי לר' אלעזר 
כשר לכתחילה. וקי"ל כר' אלעזר:#
#
קטז. דכולי עלמא מיהת לנפילה דחד לא חיישינן 
[קעג,א] אלא הא דתניא כשם שאין 
מוציאין שט"ח זה על זה כך אין מוציאין על אחרים  במאי 
קא מפלגי באותיות נקנות במסירה קא מפלגי תנא דידן 
סבר אותיות נקנות במסירה. וממה נפשך אי האי שטרא 
מהאי גברא דנפיק מתותי ידיה הוא דאיהו ניהו המלוה 
גופיה שפיר, ואי האיך אחרינא הוה ומסריה להאי במסירה 
גרידתא, קסבר אותיות נקנות במסירה, מאי אמרת ליחוש 
לנפילה, לנפילה לא חיישינן. ותנא ברא סבר אין אותיות 
נקנות במסירה. בלא כתיבה, ונהי דלנפילה לא חיישינן 
אלא ליחוש דילמא האי שטרא דאידך יוסף בן שמעון הוה 
ויהביה להאי במסירה גרידתא ולא קנייה בהכי דאין אותיות 
נקנות במסירה. #
ואיבעית תימא דכולי עלמא אותיות נקנות במסירה 
והכא בצריך להביא ראיה קא מפלגי תנא דידן סבר אין 
המקבל מתנה צריך להביא ראיה שהנותן מסר לו שטר זה 
בתורת מתנה, אלא כיון דנפק שטרא מתותי ידיה וקא 
טעין דבתורת מתנה אתא לידיה מהימן. ואמטול הכי 
יכולין להוציא שטר חוב על אחרים ולא מצי הלוה 
למדחייה לחד מיניהו ולמימר ליה מחברך יזיפנא, ודילמא 
כי מטא שטרא לידך בתורת נפילה או בתורת פקדון אתא 
לידך, דאי משום לנפילה לנפילה לא חיישינן, ואי משום 
פקדון כיון דנפיק שטרא מתותי ידיה מהימן עלויה למימר 
דבתורת מתנה אתא לידיה. ותנא ברא סבר נהי דלנפילה 
לא חיישינן, לפקדון מיהת חיישינן, ואע"ג דנפיק שטרא 
מתותי ידיה צריך להביא ראיה דיהביה נהליה מאריה 
במתנה, ואי לא לא מצי גאבי ביה. #
דאיתמר אותיות נקנות במסירה אביי אמר צריך להביא 
ראיה0 כדפרישנא. וליתה לדאביי ורבא בהא מילתא, 
דקי"ל כאמימר דפסק הילכתא בהדיא בפרק המוכר את 
הספינה (לעיל עז,א) דאין אותיות נקנות במסירה. ורב אסי 
נמי אסיק בה סברא נמי היא מילי נינהו ומילי במילי לא 
מיקניאן, וקי"ל כאמימר ורב אסי דבתראי נינהו. ועוד 
דהלכה עדיפא משיקלא וטריא דגמרא הלכה הא דתניא 
כשם שאין מוציאין שט"ח זה ע"ז אין מוציאין על אחרים, 
ותנא דידן דקתני מוציאין בהא פליגי, תנא דידן לא חייש 
לנפילה ותנא ברא חייש לנפילה, וקי"ל כתנא דידן. ואי 
קשיא לך לתנא דידן נהי נמי דלא חייש לנפילה ליחוש 
למסירה גרידתא או לפקדון. ולטעמיך לנפילה אמאי לא 
חייש, דכיון דנפיק שטרא מתותי ידיה מאן דטעין ביה 
טענה דפקדון או דמסירה גרידתא עליו להביא ראיה. וכן 
הלכתא:#
#
קיז. אמר אביי מנא אמינא לה, דאע"ג דנפיק שטרא 
מתותי ידיה עליו להביא ראיה שבעליו נתנו 
לו, דתניא אחד מן האחין שהיה שטר יוצא מתחת ידו, 
וטען שאביו נתנו לו במתנה, עליו להביא ראיה. ורבא 
שאני אחין דשמטי מהדדי. אבל היכא דנפיק שטרא 
מתותי ידא דאחריני כי טעין ביה דמאריה יהביה נהליה 
במתנה מהימן. איכא דאמרי אמר רבא מנא אמינא לה, 
דאינו צריך להביא ראיה, דתניא אחד מן האחין שהיה 
שטר חוב יוצא מתחת ידו עליו להביא ראיה אחין הוא 
דשמטי מהדדי אבל אחרים לא. ואביי אמר לך אחין 
אצטריכא ליה סד"א כיון דשמטי מהדדי מזהר זהירי 
מהדדי ולא בעי ראיה, דאי לאו דיהיב ליה אבוה או אחוה 
האי שטר מדעתיה לא הוה מטי שטרא לידיה דהא מזהר 
זהירי מהדדי, קמ"ל. דאפי' אחין נמי בעו ראיה וכ"ש 
אחריני.#
וליתה נמי לדאביי ורבא בהא מילתא, אלא לא שנא 
אחין ולא שנא אחרים, אע"ג דמתיחד מיניהו סהדי דמאריה 
דשטרא מסריה נהליה בתורת מתנה במסירה גרידתא בלא 
כתיבה לא קני ליה בהכין, דקי"ל אין אותיות נקנות 
במסירה עד דמייתי סהדי דאקנייה נהליה בכתיבה ומסירה. 
ואע"ג דטעין דמריה אקנייה נהליה בכתיבה ומסירה ואבד 
ליה שטרא אי נמי על גבי קרקע לא מהימן, דאמרינן ליה 
אחוי שטריך. דעד כאן לא קאמר רבא בשמעתין דאינו 
צריך להביא ראיה אלא משום דסבירא ליה דבמסירה 
גרידתא קני, הילכך הו"ל כשאר מטלטלי דמיקנו במשיכה 
או בהגבהה דמוקמינן להו היכא דקימי השתא, ומאן דטעין 
דבתורת מציאה או בתורת פקדון אתא לידיה עליו להביא 
ראיה. מיהו לדילן דסבירא לן דאין אותיות נקנות במסירה 
גרידתא אלא בכתיבה ומסירה אי נמי אגב ארעא, לא 
מהימן עליהו אלא בראיה. דאי טעין דבכתיבה ובמסירה 
קננהו אמרינן ליה אחוי שטריך, ואי טעין דאגב ארעא 
קננהו, כי היכי דלא מהימן אהאי שטרא נמי אלא 
בראיה, דקרקע בחזקת בעליה קיימת, ובריתא דקתני עליו 
להביא ראיה לאו במסירה גרידתא קאמר אלא בכתיבה 
ומסירה קאמר, אי נמי דאקני ליה אגב קרקע.#
וכי תימא וכיון דלא שאני לן בין אחין לאיניש מעלמא, 
מאי שנא אחין דנקט, אחין אצטריכא ליה דאע"ג דזהירי 
מהדדי צריך להביא ראיה, כדאמרי' לעיל.#
ודוקא במתנת בריא, אבל היכא דמייתי סהדי דיהביה 
נהליה במתנת שכיב מרע דמקני באמירה בעלמא קאני, 
כדאמרי' בפ' מי שמת (לעיל קנג,א) במעשה דאימיה דרב 
עמרם. והני  מילי דאיכא עדים, אבל היכא דליכא עדים 
אלא איהו הוא דקא טעין דבמתנת שכיב מרע יהבינהו 
נהליה, אע"ג דנקיט ליה לשטרא גופיה בידיה לא מהימן 
אלא בראיה. ואף על גב דמתנת שכיב מרע באמירה 
בעלמא קני. ואף על גב דלא משך, וכל שכן היכא דמשך, 
לא מהניא משיכת השטר להימוניה עלויה, דכי מהניא 
משיכת השטר להימוניה אגופיה  דשטרא דקאי תותי ידיה 
לצור על פי צלוחיתו, מידי דהוה אשאר מטלטלי דקיימי 
תותי ידיה, אבל להימוניה אגופיה דממונא דכתיב 
בשטרא, כיון דגופיה דממונא ליתיה תותי ידיה לא מהני.#
וכי תימא אם כן לטעמיה דרבא דאמר אותיות נקנות 
במסירה נמי אמאי מהימן אגופיה דממונא. הני מילי 
לטעמיה דרבא דסבירא ליה דאותיות נקנות במסירה, 
דכיון דמהניא מסירת השטר למקנא זכותא דאית ביה 
אשתכח דכי נקיט ליה לשטרא כמאן דנקיט ליה לגופיה 
דממונא דאמי, ואמטול הכי מהימן עילויה. אבל לדידן 
דסבירא לן דאין אותיות נקנות במסירה אלמא לא מהניא 
מסירת השטר למקנא זכותא דאית ביה, לא בבריא לא 
בשכיב מרע, דאי בבריא אע"ג דמסר ליה נמי במסירה 
גרידתא לא קני לה לזכותא דאית ביה, ואי בשכיב מרע 
אע"ג דלא מסר ליה נמי קני. ואע"ג דמסר ליה שטרא לאו 
מחמת ההיא מסירה קא קני ליה לזכותא דאית ביה, דהא 
אע"ג דלא מסר נמי קני, אלא משום דדברי שכיב מרע 
ככתובין וכמסורין דמו, וקימא לן נמי דמתנת שכיב מרע 
כירושה שויוה רבנן, דהוה ליה כמאן דקנייה לההוא שטרא 
בתורת ירושה דקני ליה נמי לזכותא דאית ביה כדברירנא 
בפרק מי שמת, וכיון דכי קני לה לזכותא דאית ביה לאו 
מכח מסירת השטר קא קני לה, אשתכח דכי נקיט ליה 
לשטרא לאו כמאן דנקיט ליה לגופיה דממונא דמי, ואמטול 
הכי ליכא להימוניה אלא אגופיה דשטרא (קאי) דקאי 
ברשותיה, אבל אממונא דאית ביה כיון דליתיה ברשותיה 
לא מהימן. #
וראיה נמי מההיא דגרסינן בפרק דיני ממונות בתרא 
(סנהדרין לא,א) ההיא איתתא דנפק שטרא מתותי ידא בבי 
דינא דרב נחמן אמרה ליה ידענא ליה בהא שטרא דפריעא 
הוא הימנה רב נחמן א"ל רבא כמאן כרבי דאמר אותיות 
נקנות במסירה דאי בעיא אמרה לקוח הוא בידי, אמר ליה 
לא שאני הכא דאי בעיא קלתיה. והשתא נחזי אנן, אי 
אמרת בשלמא דלטעמא דרבנן דאמרי אין אותיות נקנות 
במסירה דאע"ג דנפיק שטרא מתותי ידיה לא מהימן עלויה 
למימר דבכתיבה ומסירה אקנייה נהליה אי נמי אגב קרקע 
מסריה נהליה אלא בראיה, היינו דאקשי ליה רבא לרב 
נחמן כמאן כרבי דאמר אותיות נקנות במסירה, משום דלא 
משכחת ליה להאי טעמא להימוניה למאן דנפיק שטרא 
מתותי ידיה למימר לקוח הוא בידי בלא ראיה אלא לטעמא 
דרבי, דאי לרבנן לא מהימן אלא בראיה. ורב נחמן נמי 
מהאי טעמא הוא דאצטריך לשנויי לה מטעמא דאי בעיא 
קלתיה. אלא אי אמרת אפי' לרבנן נמי מהימן למימר 
בכתיבה ומסירה אקנייה נהליה ושטרא הוה לי ואירכס, 
מאי קושייה דרבא דמקשי ליה לדרב נחמן כמאן כרבי 
דאמר אותיות נקנות במסירה, הא אמרת דאפילו לרבנן 
נמי דאמרי אין אותיות נקנות במסירה מהימן בלא ראיה. 
ותו ומאי דוחקיה דרב נחמן לפרוקי ליה מטעמא דאי בעי 
קלתיה, הוה ליה לפרוקי ליה אפילו תימא רבנן בהא אפי' 
רבנן מודו דאי בעיא אמרה בכתיבה ומסירה מסריה נהליה 
ושטרא הוה לי ואירכס. אלא מדאקשי ליה רבא כמאן 
כרבי ואצטריך רב נחמן לשנויי ליה לא שאני הכא דאי 
בעיא קלתיה, שמע מינה דאי  אמרה לקוח הוא בידי לא 
מהימנא עלויה דממונא דכתיב ביה אלא בראיה. #
ברם צריך את למידע דכי אמרינן דכי טעין דבכתיבה 
ומסירה קננהו אי נמי במתנת שכיב מרע קננהו לא מהימן 
אלא בראיה, הני מילי למקנא ההיא זכותא דכתיבה בגויהו, 
לא שנא קרקע ולא שנא מטלטלין, דהא ההוא קרקע והנהו 
מטלטלין לא קיימי בחזקתיה כי היכי דלהימניה עלויהו. 
דאי מטלטלי נינהו הא ליתינהו ברשותיה כי היכי 
דלוקמינהו בחזקתיה, ואי קרקע הוא אף ע"ג דקאי 
ברשותיה נמי הא קימא לן קרקע בחזקת בעליה קיימת. 
אבל למקנא גופיה דניארא קני ליה, ואע"ג דלא טעין 
דאקנייה נהליה אלא במסירה גרידתא מהימן בשבועת 
היסת, ולא מצי מאריה לאפוקיה לניארא נהליה. #
#
מיהו אי שטר חוב הוא אי נמי מתנה אמטלטלין ואירצי 
ליה ההוא דנקיט ליה לממונא למתיביה לממונא דשטרא 
נהליה, בהא איכא לפלוגי. דאי טעין דיהביה מארי שטרא 
לההוא שטרא נהליה בכתיבה ומסירה כדחזי מהימן אהנהו 
מטלטלי דאתא לרשותיה, ובשבועת היסת. ואי לא טעין 
דאקנייה נהליה אלא במסירה גרידתא ולא אמר ליה דליזיל  
ולשקליה לממונא לנפשיה, מיחייב לאהדוריה לממונא 
למארי שטרא, דהא לא אקני ליה זכותא בממונא כלל. אבל 
ודאי אי טעין דאמר ליה זיל שקליה לממונא לנפשך 
מהימן, דכי שקליה ברשות בעלים שקליה, ומכי מטא 
לידיה מדעת בעלים הוא דקנייה. #
והיכא דטעין דאקנייה מארי שטרא נהליה בחד מאנפי 
הקנאות, דקאמרינן דכי מטא ממונא לידיה מהימן, לא 
תימא הני מילי היכא דליכא סהדי דאתא האי ממונא 
לידיה, מגו דאי בעי אמר דלא שקל ולא מידי כי אמר אין 
שקלי ודידי שקלי מהימן, אלא אע"ג דאיכא סהדי דידעי 
דשקיל ואיהו טעין אתה אמרת לי ליטלן לעצמי ושקלתיה 
מקמי דחזרת בך, אי נמי דאקניתיה לממונא נהלי בחד 
מאנפי הקנאות, ומלוה קא טעין דלא אמר ליה ולא אקני 
ליה מידי, משתבע איהו למלוה וללוה היסת ומפטר, 
ומקביל ליה מלוה ללוה חרם סתם כתקנתא דרבנן בתראי 
דלא שדריה למשקליה ולא אקני ליה מידי ופרע ליה לוה 
למלוה. והיינו טעמא דמהמנינן ליה להאי דשקליה לממונא 
ואע"ג דאיכא סהדי דשקליה, מידי דהוה אמאן דאסהידו 
עליה דאכל פירי דארעא דלאו דיליה, דאי טעין ואמר 
לפירות ירדתי נאמן דלא חציף איניש למיכל פירי דלאו 
דיליה מדרב יהודה (לעיל לג,ב), הכא נמי לא חציף איניש 
למשקל ממונא דלאו דידיה. והני מילי דשקיל מחיי מלוה, 
דאיתיה להאי טעמא דלא חציף איניש משום דחייש דילמא 
אתי מלוה ומכחיש ליה בטענת בריא, אבל היכא דלא שקל 
אלא לאחר מיתה, אע"ג דטעין דמלוה אקנייה נהליה 
במתנת שכיב מרע, כיון דאיכא סהדי דשקל כמאן 
דאסהידו דגזליה דאמי, דלא מהימן למימר (דלישקלי) 
[דילי שקלי] אפי' היכא דיכיל למימר החזרתיו לך לא 
אמרינן מגו דאי בעי אמר החזרתים לך כי אמר אין שקלי 
ודידי שקלי מהימן, דכיון דכי לא יכיל למימר החזרתים לך 
לא מהימן למימר דידי שקלי משום סהדותא דסהדי 
דמסהדי דשקל, אלמא כמאן דמסהדי בהדיא דשקל מידי 
דלאו דיליה דאמי, הלכך אע"ג דיכיל למימר החזרתים לך 
נמי לא אמרינן מגו דיכיל למימר החזרתים לך כי אמר 
דידי שקלי מהימן דמה לי לשקר במקום עדים לא אמרינן. 
תדע דאם כן גבי נסכא דרבי אבא (לעיל לג,ב) נמי נימא מגו 
דאי בעי אמר החזרתיו לך כי אמר דידי חטפתי מהימן. 
אלא לאו שמע מינה דכל היכא דאיכא סהדי דמרעי לה 
לטענאתיה דקא טעין השתא לא אלים מגו למדחא סהדותא 
דסהדי. והני מילי דאיכא סהדי, אבל ליכא סהדי, לא שנא 
דשקל מחיי מלוה ולא שנא לאחר מיתה, מגו דאי בעי אמר 
לא שקלי כי אמר אין שקלי ודידי שקלי מהימן. מיהו 
למלוה משתבע שבועת היסת. אבל יורשים כיון דבטענת 
שמא קאתו לית להו גביה אלא חרם סתם כתקנתא דרבנן 
בתראי. #
#
ולענין דינא דמארי ממונא בהדי הלוה גופיה, לא שנא 
הכי ולא שנא הכי מחייבינן ליה ללוה לשלומי ליה למלוה 
זוזיה, דאיהו דאפסיד אנפשיה דפרעיה להאיך שלא כדין, 
דידע דהוה ליה למלוה ממונא גביה ולא ידע אי האיך 
דפרעיה ברשותיה דמלוה אתא ואי לא, הוה ליה כהלויתני 
ואיני יודע אם החזרתי ואם לא החזרתי דחייב:#
#
קיח. והא דתניא גבי שני יוסף בן שמעון שהיו בעיר 
אחת כשם שמוציאין שטר חוב על אחרים כך 
מוציאין זה על זה ליתא, דקימא לן כתנא דידן דקתני אינן 
יכולין להוציא שטר חוב זה על זה. במאי קא מפלגי, 
בכותבין שטר ללוה אע"פ שאין המלוה עמו, הילכך 
חיישינן דילמא האי דנפיק השתא שטרא מתותי ידיה אזל 
לגבי עדים ואמר להו כתובו עלי שטרא לאידך יוסף בן 
שמעון דיזיפנא מיניה זוזי והבו לי דלכי יהיב לי זוזי יהיבנא 
ליה שטרא, וכתבי וחתמי ויהבי ליה, והשתא מפיק ליה 

