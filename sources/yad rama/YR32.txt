פרק המוכר את הבית#
#
[סא,א] א. המוכר את הבית לא מכר את היציע  אע"פ    
שהיא     פתוחה לתוכו ולא את החדר 
שלפנים ממנו ולא את הגג בזמן שיש לו מעקה גבוה י' 
טפחים רבי יהודה אומר אם יש לו צורת פתח אע"פ 
שאינו גבוה י' טפחים אינו מכור. הא דקתני רישא המוכר 
את הבית לא מכר את היציע אוקימנא (בגמ' בסמוך) דאית 
ביה בהאי יציע ד"א, אבל אם אין בו ד"א הרי זה מכור, 
וה"ה גבי חדר, דחד טעמא נינהו. והא דקתני ולא את 
החדר לפנים ממנו, אוקימנא (להלן ע"ב) אע"ג דמצר ליה 
מצראי בראי. והוא דלא כתב ליה ולא שיירית בזבינאי 
אילין קדמי כלום, כדבעינן למימר קמן (שם וסי' יד). וסופא 
דקתני ולא את הגג בזמן שיש לו מעקה גבוה עשרה 
טפחים, דש"מ דאי אין לו מעקה גבוה עשרה טפחים הרי 
זה מכור, ואע"פ שיש לו צורת פתח, [דכיון] דלא חזי 
לאשתמושי ביה אלא על ידי הדחק משום לא תשים דמים 
לא חשיב, כולה בדכתב ליה עומקא ורומא קאי, דומיא 
דבור ודות (דלקמן סד,א), דכי קתני התם אע"פ שכתב לו 
עומקא ורומא, לא שנא אית ליה מעקה פחות מי' טפחים 
ולא שנא לית ליה מעקה כלל אינו מכור, דבכלל עומקא 
הוא דלא מיקני בסתמא כדבעינן למימר קמן (סג,ב סי' 
לא-לב).#
וטעמא דהני כולהו דלא מזדבני בסתמא אגב ביתא ולא 
מהני בהו לישנא דעומקא ורומא, משום דחשיבי 
לאשתמושי בהו באפי נפשייהו. מיהו איכא מינייהו דהוי 
טעמא משום דפלגי רשותא לנפשייהו, כגון חדר ויציע, 
ואיכא מינייהו משום דחזי לאשתמושי ביה באפי נפשיה 
ואע"ג דלא פליג רשותא לנפשיה, כגון גג שיש לו מעקה 
גבוה י' טפחים, דאע"ג דפליג רשותא לנפשיה מגויה 
דביתא לא פליג רשותא לנפשיה משאר (דומיא) [רומיא] 
דביתא. (דאע"ג) [ואע"ג] דלא מקיף ליה מעקה משלש 
רוחותיו, כגון (דמפקי) [דמקפי] ליה גגין ולא צריך מעקה 
אלא מרוח אחת, כיון דאית ליה מעקה מההוא רוחא דצריך 
ליה לא מהני ביה לישנא דעומקא ורומא כדבעינן לברורי 
לקמן (סד,א סי' לב ד"ה ומנא). ומתניתין נמי דיקא, דקתני 
בזמן שיש לו מעקה גבוה עשרה טפחים, דש"מ דזימנין 
דסגיא ליה בחד מעקה מההיא רוחא דצריך ליה, דאלו בין 
גג לגג לאו מעקה מיקרי אלא מחיצה מקריא. מיהו ודאי הא 
דאמר רב יהודה אם יש לו צורת פתח אע"ג שאינו גבוה 
עשרה טפחים אינו מכור, בדמקיף ליה מעקה או מחיצה 
משלש רוחותיו  קאי, דכי אית ליה צורת פתח חשיב 
לטעמיה דר' יהודה, דאי לא מקיף ליה מג' רוחותיו כי אית  
ליה צורת פתח מאי חשיבותיה, חבל על דלית ליה ביתא 
ותרעא לביתיה עביד, אלא לאו דמקיף ליה. ואיירי תנא 
קמא בסתמא,   דמשמע בין דמקיף ליה בין דלא מקיף ליה 
אלא מהך גיסא דצריך מעקה, ופליג עליה ר' יהודה היכא 
דמקיף ליה. ולית הלכתא כוותיה:#
#
יב. הרי אמרו המוכר את הבית לא מכר את היציע מאי 
יציע הכא תרגימו אפתא. והיא עלייה עשויה 
בחלל הבית כעין אוצר ועולין לה מן הבית דרך ארובה,  
מלשון ואפתום מלכין תהנזיק (עזרא ד,יג) שהוא אוצר המלך 
ובתי גנזין. ורב יוסף אמר בדקא חלילא. והוא חלל עשוי 
סביבות כותלי הבית מאחוריו בין קירות הבית ובין קירות 
חיצונות שמקיפין אותו מסביב, והחלל שבנתים נקרא יציע 
כעין היציעים שהיו במקדש. ופעמים שאין עושין הקף זה 
אלא במקום א' מאחורי הבית שנמצא בולט לר"ה בפגום 
יוצא וזה (וזה) נקרא יציע, ופעמים שהיא פתוחה לתוך 
הבית.#
 מאן דאמר אפתא לא מזדבנא אע"פ שהיא בחלל 
הבית, כל שכן בדקא חלילא דאינו בחלל הבית ומאן 
דאמר בדקא חלילא הוא ניהו דלא מזדבן משום דלא קאי 
בחלל הבית אבל אפתא דקימא בחלל הבית מזדבנא. 
ודוקא דעבידא בחלל הבית, דמגופיה דביתא היא. אבל 
היכא דעבידא על גבי תקרת הבית, אע"ג דלא פתיחא אלא 
לגו ביתא, אי הויא ד"א וגביהא עשרה טפחים לא מזדבנא 
כדבעינן לברורי לקמן (סי' יג ד"ה וכל), וההיא לא איירי בה 
הכא כלל דלאו אפתא מקריא אלא עלייה הוא מקריא, 
כדברירנא בפרק חזקת (לעיל ס,א סי' רעט) גבי בונה עלייה על 
גבי ביתו, וה"ה לאפתא דהכא דחד לישנא הוא.#
 וקי"ל כמאן דאמר בדקא חלילא אבל אפתא מזדבנא, 
דתני רב יוסף שלש שמות יש לו ליציע זה יציע וצלע ותא 
יציע דכתיב והיציע התחתונה כו'. ומדכתיב עליה (מלכים א 
ו,ו) כי מגרעות נתן לבית סביב חוצה כו' כדבעינן לפרושי 
לקמן, ש"מ דהני יציעין אחורי קירות הבית מבחוץ עבידן. 
צלע דכתיב (יחזקאל מא,ו) והצלעות צלע אל צלע. האי נמי 
ביציע כתיב, בבנין הבית העתיד, מדכתיב בסופיה ובאות 
בקיר אשר לבית לצלעות סביב סביב, דהיינו במקום שהיה 
כנוס אמה בכותל ההיכל לצד היציעים הקרויים צלעות 
להנחת ראשי הקורות, והיינו דכתיב (שם) להיות אחוזים 
ולא היו אחוזים בקירות הבית, כלומר (דעובי) [בעובי] 
כותל ההיכל כענין שנאמר במקדש ראשון (מלכים א שם) כי 
מגרעות נתן לבית סביב חוצה לבלתי אחוז בקירות הבית, 
וממילא שמעת דהאי יציע דאיירי ביה בבנין העתיד היינו 
יציע דאיירי ביה במקדש ראשון.#
 (הא) [תא] דכתיב (יחזקאל מ,ז) והתא קנה אחד אורך 
וקנה אחד רוחב. ובבנין העתיד כתיב, וגמירי דביציע קאי. 
ופשטיה דקרא נמי ביציע משמע, דאע"ג דיציע התחתונה 
דמקדש ראשון חמש באמה רחבה והכא כתיב קנה אחד 
רחב, דהיינו שש אמות, כדמפרש התם (פסוק ה) וביד האיש 
קנה המדה שש אמות באמה וטפח, איכא למימר בבנין 
העתיד נפיש שיעוריה מבנין ראשון ביציע אמה. ואיכא 
למימר נמי שתי אמות, דכיון דכתיב שש אמות באמה 
וטפח נמצאת כל אמה מוספת על אמה של גגין טפח 
ונמצאו בשש אמות תוספת ו' טפחים שהן אמה, ונמצאת 
מדת היציע התחתונה לעתיד כמדת היציע העליונה בבנין 
ראשון שהיתה שבע.#
 ואיבעית תימא מהכא ילפינן דיציע אקרי תא ואחורי 
כותל הבית הוא דעביד, דתנן כותל ההיכל שש והתא שש 
וכותל התא חמש. ומתני' היא במסכת מידות פרק ד' (מ"ז), 
והכי קאמר, כותל ההיכל שמפסיק בין ההיכל ותא היה 
רוחב שש אמות, ורוחב התא עצמו [שש], וכותל התא 
שמפסיק בינו ובין רשות הרבים חמש. מיהו אם תמצא 
לומר דהאי תא דקא חשיב ביציע התחתונה ששוה קרקעה 
לקרקע ההיכל, דהא מדת ההיכל מן המזרח למערב קא 
חשיב ואזיל, כי קא חשיב לה בהדי רובד דילה קא חשיב 
לה, דהוו להו שש אמות, דאילו חללה לחודיה חמש 
אמות הוא דהוי, דכתיב והיציע התחתונה חמש אמות 
באמה רחבה, והוה ליה כותל ההיכל כנגדה שבע אמות, 
דאי לאו הכי בצר ליה חושבן מדת ההיכל ממאה אמה חדא 
והוה ליה למתני כותל ההיכל שבע והתא חמש. אלא על 
כרחיך בהדי רובד דידה קא חשיב לה, שכשעלה כותל 
ההיכל חמש אמות שהוא שיעור קומת התא גרע את עביו 
וכנס בו אמה מצד התא להנחת ראשי הקורות [של] תקרת 
היציע התחתונה שהיא קרקע לתיכונה שלא יכנסו בעובי 
כותלו של היכל, ונמצא רוחב קרקע התיכונה שש אמות. 
וכן עשה לתקרת התיכונה, שעלה חמש בעובי שש וכנס 
אמה להנחת ראשי קורות תקרת התיכונה שהיא קרקע 
לעליונה, ועלה חמש שיעור קומת היציע העליונה  
ברוח חמש ונמצא רוחב העליונה שבע. (באמה) [ואמה] זו 
שהיה כונס לכל יציע ויציע נקראת רובד, והיינו דקתני 
התם (מדות פ"ד מ"ד) התחתונה חמש ורובד שש, כלומר 
ואמה רובד הרי שש, והאמצעית שש ורובד שבע, כלומר 
ורובד אמה הרי שבע, והעליונה שבע שנאמר והיציע 
התחתונה חמש באמה רחבה (והשלישית שבע באמה 
רחבה) והתיכונה שש באמה רחבה והשלישית שבע באמה 
רחבה. וסופיה דקרא דכתיב  כי מגרעות כו', טעמא 
דרישיה קא מפרש, מה טעם כל אחד מהן מרחבת מחברתה 
אמה, כי מגרעות נתן לבית סביב חוצה, שגרע אמה מעביו 
של כותל לכל אחת ואחת כלפי חוץ כדפרישנא. #
ואם תמצא לומר דכנגד חלל התא   קא חשיב, בתיכונה 
קאי, ובדין הוא דליחשוב כנגד חללה של תחתונה ששוה 
לקרקע ההיכל וליתני כותל ההיכל שבע והתא חמש, אלא 
איידי דתנא רישא ברוח מזרחית דליכא תא כותל ההיכל 
שש, תנא נמי סופא כותל ההיכל שש, דאידי ואידי כי 
חשבת כותל ההיכל בהדי חללו של תא תריסר אמין הוא 
דהוי וחד שיעורא הוא. ומכל מקום שמעינן מינה דתא 
אחורי כותל הבית הוא דהוי, מדקא חשיב ליה לתא אחורי 
כותל ההיכל. וקי"ל כרב יוסף, דלישנא דיציע דקרא על 
כרחיך לא מיתוקם אלא בדקא חלילא דאלו אפתא מי הואי 
בהיכל כלל, ועוד דמתניתין ומתניתא נמי מסיען ליה.#
וש"מ דבדקא חלילא הוא דלא מזדבן, אבל אפתא  כיון 
דקימא בחלל ביתא מגופיה דביתא היא ואפילו בסתמא 
מזדבנא. ואע"ג דאית ביה ד"א וגביהא י' טפחים, דכי קא 
מפליג בשמעתין בין בדקא חלילא לאפתא, בההוא אנפא   
דאיירי ביה תנא גבי יציע דלא מזדבן הוא דפליג, ואי 
בדלית בה ארבע אמות אפילו יציע דהיינו בדקא חלילא 
נמי מזדבן. ודוקא נמי דפתיחא לגו ביתא, ואע"ג דפתיחא 
נמי לדוכתא אחרינא, דכיון דקימא בחלל ביתא ופתיחה 
לגויה מגופיה דביתא הוא. אבל לא פתיחא לגו ביתא, לא 
מבעיא היכא דהויא ד"א וגביהה עשרה טפחים, דכיון 
דחשיבא ופסיקא מביתא לא מזדבנא, אלא אפילו היכא דלא 
הויא ד"א ולא גבוהה עשרה טפחים נמי, כל היכא דאית בה 
שיעורא דחזיא לפום מנהגא דאתרא לאשתמושי ביה  
באנפי נפשיה, כיון דפסיקא מביתא לא מזדבנא אגב 
ביתא כדבעינן לברורי לקמן (סי' יג ד"ה ולא). וגמרא נמי 
כי קא מפליג באפתא באנפא דאיירי ביה תנא גבי יציע הוא 
דפליג, ותנא כי אצטריך לאשמועינן גבי יציע בדפתיחא 
לגו ביתא הוא דאצטריך כדקתני בהדיא אעפ"י שהיא 
פתוחה לתוכו.#
 ומסתברא דה"ה לחדר היכא דקאי בחלל הבית המכור, 
כגון ההיא דאמרי' התם (לעיל ס,א) מאי (חלק) [חדר] שחלק 
חדרו לשנים, כי דינא דאפתא דמי, דכולהו הני אנפי 
דאמרן דחד טעמא נינהו. דיקא נמי מדהוה ליה לתנא 
לערובי לחדר בהדי יציע ולמתני עליהו אע"פ שהן פתוחין 
לתוכו, ושבקיה באנפי נפשיה למתנא עליה שלפנים ממנו, 
לאפוקי שבחלל הבית דהוי מכור, שמע מינה:#
#
יג. אמר מר זוטרא והוא דהוי ביה בהאי יציע ד"א. 
אבל אי לא הוי ד"א מסתמא נמי מזדבן. אמר 
ליה רבינא למר זוטרא אלא מעתה הא דתנן ולא את הבור 
ולא את הדות אע"פ שכתב לו עומקא ורומא הכי נמי אי 
הוי ארבע אמות אין ואי לא לא. והא חזו לתשמישתיהו, 
וכי היכי [ד]חשיבי בד"א חשיבי בפחות מד"א, ולא שיכא 
בהו קיצותאי דד"א טפי מחמש ומשלש, אלא כיון דחזו 
לתשמישתייהו ובור ודות מיקרו הוו שיור, גבי יציע נמי, 
אע"ג דלא הוי ד"א דלא חזי לדירה, כיון דלאו לדירה עביד 
אלא לאוצר וחזי לתשמישתיה הוי שיור. א"ל הכי השתא 
התם הא תשמישתא לחוד והא תשמישתא לחוד, דהא לא 
דמו תשמישי להדדי, הכא כולה חדא תשמישתא היא אי 
הוי ארבע אמות חשיב ופליג רשותא לנפשיה ואי לא לא 
חשיב ובטיל לגבי בית.#
 וה"ה לענין חדר, דחד טעמא נינהו, דתרוייהו לגבי 
בית חדא תשמישתא נינהו, ואי לא הוו ד"א לא חשיבי 
למפלג רשותא לנפשייהו ובטלי להו לגבי בית ומסתמא 
נמי מזדבני בהדיה. דהא לאו בעומקיה ורומיה דביתא קימי 
כי היכי דתוקמה בדכתב ליה עומקא ורומא. והאי 
דמשנינן התם הא תשמישתא לחוד והא תשמישתא לחוד, 
לאו טעמא דלא מהני בהו לישנא דעומקא ורומא הוא, דהא 
שאר עומקא ורומא לית ביה תשמישא כלל אלא דוכתא 
דחזי לכולהו תשמישי דאפשר למעבד ביה בין לבור ודות 
בין לתשמישא אחרינא ולא שייך למימר ביה הא 
תשמישתא לחוד והא תשמישתא לחוד. ואי משום דלא 
דמו לתשמישתא דביתא, תינח דלא לזדבון בסתמא אגב 
ביתא, אלא היכא דכתב ליה עומקא ורומא לזדבן בהדי 
שאר עומקא ורומא מכח האי לישנא דכתב ליה. אלא לאו 
ש"מ דכי קא משנינן התם הא  תשמישתא לחוד והא 
תשמישתא לחוד, טעמא דלא מזדבני בסתמא אגבי ביתא 
דפתיחי לגויה קאמרינן, דלמאי דמקשי ליה רבינא למר 
זוטרא קא משני ליה, ורבינא כי אקשי ליה למר זוטרא 
מבור ודות דומיא דיציע דאיירי ביה מר זוטרא הוא 
דאקשי ליה, דשמעיה למר זוטרא דקאמר גבי יציע והוא 
דהויא ארבע אמות, דאי לאו הכי מזדבן בסתמא אגב 
ביתא, דהא לאו בעומקיה דביתא ולא ברומיה קאי כי היכי 
דתימא דבדכתב ליה עומקא ורומא קאי, ועלה קא מקשי 
רבינא אלא מעתה הא דתנן לא את הבור ולא את הדות. 
ולאו מסופא דקתני אע"פ שכתב לו קא מקשה ליה, אלא 
מרישא דקתני ולא את הבור ולא את הדות קא מקשה ליה, 
הכי נמי דאי הוי ארבע אמות אין ואי לא לא הוי שיור 
ומזדבן בסתמא כדקא אמרת גבי יציע. וקא מהדר ליה מר 
זוטרא, הכי השתא, התם גבי בור ודות לגבי בית הא 
תשמישתא לחוד והא תשמישתא לחוד, דבית עשוי לדירה 
ובור ודות למקוה מים, והוא הדין למחילות להטמין, 
ואמטול הכי לא מזדבני בסתמא אגב ביתא. אבל הכא 
לענין יציע  לגבי בית כולה חדא תשמישתא היא דתרוייהו 
לדירה עבידי, אי הוי ארבע אמות כיון דאית ביה שיעור 
בית בפני עצמו פליג רשותא לנפשיה וחשיב למהוי שיור, 
ואי לא לא חשיב למהוי שיור ומזדבן בסתמא אגב ביתא.#
 והרי אתברר לך דכי אצטריך לשנויי גבי בור ודות הא 
תשמישתא לחוד והא תשמישתא לחוד טעמא דאע"ג דלא 
הוי ארבע אמות לא מזדבן בסתמא אגב ביתא הוא, דאלו 
טעמא דלא מהני ביה עומקא ורומא (ו)לא שייך ביה האי 
טעמא כלל, אלא טעמא אחרינא הוא, דכיון דאע"ג דלא 
הוי ארבע אמות נמי חזי לתשמישתיה לגבי שאר עומקא 
ורומא דלית ביה השתא תשמישתא מידי דחשיב הוא, 
ואמטול הכי לא מזדבן בהדי שאר עומקא ורומא בכללא עד 
דכתיב ליה מארעית תהומא ועד רום רקיעא. ומתניתין 
נמי דיקא, דקתני לא את הבור ולא את הדות אע"פ שכתב 
לו עומקא ורומא, ולא פליג בין היכא דכתב ליה להיכא 
דלא כתב ליה, ש"מ דכל היכא דבסתמא לא קני בור ודות 
אע"ג דכתב ליה עומקא ורומא נמי לא קני מהאי טעמא.#
והוא הדין גבי גג שיש לו מעקה גבוה עשרה טפחים, 
דאע"ג דלא הוי ארבע אמות ופתיח לגו ביתא, לא מהני 
ביה לישנא דעומקא ורומא, דהא דומיא דיציע וחדר 
ובור ודות קא מיירי דפתיחי לגו ביתא ואע"ג דיציע וחדר 
ארבע אמות בעו, גבי גג מיהת לא בעינן ארבע אמות. 
מידי דהוה אבור ודות, דגבי בור ודות טעמא מאי, אי 
בסתמא דלא מזדבני אגב ביתא, משום דהא תשמישתא 
לחוד והא תשמישתא  לחוד, ואי לענין דלא מהני בהו 
לישנא דעומקא ורומא, כיון דחזו למלתייהו חשיבי לגבי 
שאר עומקא ורומא. גג נמי לגבי בית הא תשמישתא לחוד 
והא תשמישתא לחוד מכמה אנפי, חדא שכן תשמישו 
לאויר מה שאין כן בבית, ועוד דבית עשוי לדירה ורוב 
גגין אין עשויין לדירה כלל  אלא למשטח בהו פירי ולשאר 
תשמישי, ואפילו מיעוטא דעבידי לדירה כיון דתשמישן   
לאויר לאו לדירת קבע עבידי אלא לדירת עראי ורוב 
תשמישתייהו לאו לדירה הוא, הילכך לבור ודות מדמינן 
להו. תדע דכי קתני אע"ג שכתב לו עומקא ורומא לאו 
אבור ודות לחודיהו קתני אלא אגג נמי קתני, כדבעינן 
לברורי לקמן (סג,ב סי' לב) בשמעתיה דרב דימי מדסברינן 
לסיועי ממתניתין ולא את הגג ומדפסיק ותני עליהו אע"פ 
שכתב לו עומקא ורומא, ולא אצטריך לפלוגי גבי גג אלא 
בגובהה לענין מעקה, ש"מ לענין פותיא חד דינא נינהו 
וסברא נמי הוא, דכי בעינן ארבע אמות במידי דלא עביד 
אלא לדירה כגון בית וכיוצא בו, אבל גג דרוב תשמישתיה 
לאו לדירה הוא ואע"ג דלא הוי ארבע אמות נמי חזי 
למילתיה, כבור ודות דמי, ואע"ג דלא הוי ארבע אמות, לא 
מיבעיא בסתמא דלא מזדבן אגב ביתא דהא תשמישתא 
לחוד והא תשמישתא לחוד ולא בטיל לגבי בית, אלא 
אפילו היכא דכתב ליה עומקא ורומא נמי כיון דחזי  
לתשמישתיה חשיב לגבי שאר עומקא ורומא [ו]לא מהני 
ביה האי לישנא דעומקא ורומא.#
 וכל שכן בדיוטא שעל גבי תקרת הבית היכא דלא 
פתיחא לגו ביתא. ואע"ג דדמיא תשמישתא לתשמישתא 
דביתא, כיון דפסיקא מביתא אע"ג דלא הויא ארבע אמות 
לא מהני בה לישנא דעומקא ורומא, מידי דהוה אבור 
ודות, דהתם טעמא מאי משום דהא תשמישתא לחוד והא 
תשמישתא לחוד והויא לה רשותא באנפי נפשה, כל שכן 
הא דכיון דפסיקא מבית לגמרי רשותא באנפי נפשה היא. 
ודוקא דלא פתיחא לביתא, אבל היכא דפתיחא לגויה 
דביתא, כיון דחדא תשמישתא היא, איכא לפלוגי, דאי 
הויא ארבע אמות חשיבא, מידי דהוה אחדר ויציע דאע"ג 
דפתיחי לגויה דביתא וחדא תשמישתא  נינהו כי הוו ארבע 
אמות חשיבי למפלג רשותא לנפשייהו ולאפוקינהו מכלל 
זביני דביתא, וכל שכן דיוטא (למפלג) [דמפלג] תשמישיה 
טפי, הילכך אע"ג דכתב ליה עומקא ורומא נמי לא 
מזדבנא, דכיון דאהנייא חשיבותיה לאפוקה בסתמא מכלל 
זביני ביתא, אהנייא נמי לאפוקה מכלל זביני דעומקי ורומא 
היכא דלא אמר ליה אלא לישנא דעומקא ורומא. מידי 
דהוה אגג שיש לו מעקה גבוה עשרה ואבור ודות 
ומחילות, דכי לא מהני בהו לישנא דעומקא ורומא משום 
דחשיבי הוא דלא מהני כדברירנא לעיל. ואי לית בה ארבע 
אמות, כיון דפתיחא לביתא מזדבנא בסתמא, מידי דהוה 
אחדר ויציע דחדא תשמישתא נינהו. ועוד מדאמרינן 
טעמא גבי בור ודות דלא מזדבני בסתמא משום דהא 
תשמישתא לחוד, מכלל דאי הואי חדא תשמישתא הוה 
מזדבני בסתמא, ואע"ג דקימי בעומקא, וה"ה לדיוטא 
דקימא ברומא. תדע נמי דשמעתא דריש לקיש גבי על מנת 
שדיוטא העליונה שלי (לקמן סג,א) נמי דיקא דאיכא דיוטא 
עליונה דמזדבנא בסתמא אגב ביתא, כדבעינן לברורי 
התם.#
ומסתברא דכל היכא דבעינן ארבע אמות לא סגיא ליה 
בגובהא בבציר מעשרה טפחים, דאפילו גבי סוכה דסגיא 
ליה במשך שבעה טפחים לא סגיא ליה בגובה בפחות 
מעשרה דדירה סרוחה היא, וכל שכן היכא דבעינן ארבע 
אמות. והוא הדין נמי בממונא, כדאמרינן בפ"ק (לעיל ז,א) 
במעשה דהנהו בתרי דהוו (דאי) [דיירי] חד עילאי וחד 
תתאי לא שאנו דלא מטו כשורי למטה מעשרה אבל מטו 
כשורי למטה מעשרה מצי אמר ליה רשותא דתתאה הוא 
ולא משתעבדנא לך. אבל היכא דלא בעינן ארבע אמות, 
איכא למימר דבעינן עשרה טפחים מידי דהוה אסוכה, 
ואיכא למימר דהתם הוא דבעינן דוכתא דחזיא לדירת 
עראי ובבציר מהכין אפילו דירת עראי נמי לא הויא, אבל 
הכא לאו דוכתא דחזי לדירה בעינן אלא דוכתא דחזי  
לתשמישתא בעינן ובבציר מעשרה סגיא, מידי דהוה 
אמחילות דמשמע דלא גביהי עשרה ואפי' הכי הוו שיור 
כבור ודות כדבעינן למימר קמן. ועוד דאפילו תימא ספיקא 
הוא, קרקע בחזקת בעליה קימא ואע"ג דלא גביה עשרה   
נמי הוי שיור. וגבי גג נמי בדין הוא דלא ליבעי מעקה גבוה 
עשרה טפחים, אלא משום דאם כן לא חזי לתשמישתא 
משום לא תשים דמים כדברירנא במתניתין (לעיל סי' א). 
אבל מידי אחרינא דלא שייך ביה האי טעמא, כל היכא 
דבעי ארבע אמות בפותיא בעי עשרה טפחים בגובהא, וכל 
היכא דלא בעי ארבע אמות לא בעי עשרה טפחים. והוא 
דחזי לפום מנהגא דאתרא לאשתמושי ביה באנפי נפשיה 
כדבעינן לברורי לקמן בהאי בבא.#
ולא תימא דוקא דלא פתיח לגויה דביתא אלא לדוכתא 
אחרינא דמוכחא מילתיה דלאשתמושי ביה לההוא דוכתא 
דפתיח לגויה הוא דעביד, אלא אפילו היכא דלא פתיח 
בעידן מכירה לא לגויה דביתא ולא לדוכתא אחרינא, לא 
מיבעיא היכא דקאי ההוא תשמישתא בעומקא או ברומא 
דכבור ודות ומחילות דמי, דאע"ג דלא הוו ארבע אמות לא 
מהני בהו לישנא דעומקא ורומא, דהא בור ודות כיון דלא 
מזדבני אגב ביתא דפתיחי לגויה כמאן דלא פתיחי לגויה 
דמו, וכיון דבדלא פתיחי לדוכתא אחרינא קאי מדקתני 
צריך ליקח לו דרך, הוו להו כמאן דלא פתיחי לא לגויה 
דביתא ולא לדוכתא אחרינא  ולא מהני בהו לישנא דעומקא 
ורומא. אלא אפילו היכא דקאי בחלל ביתא כגון אפתא 
וכיוצא בה, כל היכא דאית לה שם בפני עצמה ולא פתיחא 
לגו ביתא, כגון דפסיקא מביתא, אע"ג דלא פתיחא לדוכתא 
אחרינא לא מזדבנא בסתמא אגב ביתא. חדא, דאפתא 
דפלוג רבנן בדינא מבדקא חלילא דפתיחא לביתא משמע 
דומיא דאיירי גבי יציע. ולא אשכחן נמי לישנא דאפתא 
אלא דפתיחא לגו ביתא כדאמרינן התם (לעיל ס,א) גבי בונה 
עליה על גבי ביתו ופותחה לתוך ביתו, דאמרינן עלה מאי 
עלייה אפתא. ועוד דכד מעיינת בה  שפיר, האי אפתא 
דעבידא בחלל ביתא, היכא דלא פתיחא לגו ביתא ולית לה 
נמי צורת פתח לגויה, מוכחא מילתא דכי עבידא לא 
אספיק למפתח ליה פתחא עד דזבניה לביתא, וכיון 
דלאפסוקה מביתא עבידא לא מזדבנא אגב ביתא. ועוד 
מידי דהוה אבור ודות ומחילות, דאע"ג דקימי בתוך המקום 
המכור, דהא בין חלליה דביתא  לשאר עומקא ורומא 
דביתא קימא, ואע"ג דכתב ליה עומקא ורומא ולא פתיחי 
לדוכתא אחרינא נמי, כיון דלאו חדא תשמישתא היא לא 
מזדבני ולא מהנו בהו זביני דביתא ולא זביני דעומקא   
ורומא. והאי אפתא נמי, כיון דפסיקא מביתא לאו חדא 
תשמישתא היא, ואע"ג דלא פתיחא לדוכתא אחרינא לא 
מזדבנא אגב ביתא, והוא הדין נמי דלא מהני בה לישנא 
דעומקא ורומא, דכיון דלאו בעומקיה דביתא ולא ברומיה 
קימא לא שייך בה לישנא דעומקא ורומא כלל.#
מיהו לא שנא דפתיחא לדוכתא אחרינא ולא שנא דלא 
פתיחא כלל, דוקא דהויא שיעורא דאית לה שמא באנפי 
נפשה, כגון דפתחא לרשות הרבים, חזיא לפום מנהגא 
דההוא אתרא לאשתמושי בה באנפי נפשה, דומיא דבור 
ודות וגג שיש לו מעקה גבוה. והוא הדין היכא דלא פתיח 
כלל דאית בה כי האי שיעורא. אבל היכא דלית בה כי האי 
שיעורא, לא מיבעיא היכא דלא פתיחא לדוכתא אחרינא 
דאע"ג דלא פתיחא נמי לגויה דביתא דמזדבנא בסתמא, 
אלא אפילו היכא דפתיחא לדוכתא אחרינא, כיון דלאו 
אורחיה דההוא דוכתא לפום מנהגא דאתרא לאשתמושי בה 
באנפא נפשא, היכא דקימא בחלל ביתא (בכולה) [בטלה] 
לגבי ביתא דמגופיה דביתא היא. מידי דהוה אגג שאין לו 
מעקה גבוה עשרה טפחים, דאע"ג דחזי לאשתמושי ביה 
על ידי הדחק, כיון דלאו אורחיה לאשתמושי ביה משום 
סכנתא בטיל לגבי שאר עומקא ורומא ומהני ביה לישנא 
דעומקא ורומא. הכא נמי כיון דלית ביה שיעורא  
לאשתמושי בה באנפי נפשיה בטלה לגבי ביתא דקימא 
בחלליה. ולא משכחת לה בבציר מהכין למהוי שיור אלא 
היכא דפתיחא לרשות היחיד אחריתי, והוא דמוכחא 
מילתא דלתשמישתיה דההוא רשותא דפתיחא לה עבידא. 
דלא מיבעיא היכא דפתיחא לרשות דאיניש מעלמא, 
דרשותא דאחריני לא זבין ליה, אלא אפי' היכא דפתיחא 
לביתא אחרינא דאית ליה (למימר) [למוכר] נמי לא 
מזדבנא, דלגבי ההוא ביתא דלא פתיח לגויה מידי דחשיב 
הוא ולא מזדבן אגב האי ביתא דלא פתיח לגויה. וה"ה 
היכא דקאי בעומקיה או ברומיה, כל היכא דפסיק מהאי 
ביתא דמזדבן, בין דקאי בחלליה דביתא בין דקאי בעומקיה 
או ברומיה, חד דינא הוא. דכל היכא דחשיב כדאמרן לא 
מהני ביה כללא דלישנא דעומקא ורומא, אלא לישנא 
דמדארעית תהומא עד רום רקיעא, אי נמי לישנא דהוא 
וכל מה שבתוכו היכא דקאי בחלל ביתא, דאע"ג דלא מהני 
לענין מרחץ ובית הבד שבחצר (כדלקמן סז,א) ולא לענין בור 
וגת ושובך שבשדה (כדלקמן עא,א), התם הוא דכי הוו שיור 
לגמרי הוו שיור מארעית תהומא ועד רום רקיעא, אבל 
הכא דלאו לגמרי הוו שיור, כי היכי דמהני בהו מארעית 
תהומא ועד רום רקיעא  מהני בהו נמי לישנא דהוא וכל מה 
שבתוכו, היכא דקאי בגויה, כגון אפתא ומאי דדמי לה 
דקימא בחלל הבית המכור. וה"ה גבי בור ודות ומחילות 
וגגין ועליות היכא דכתב ליה עומקא ורומא הן וכל מה 
שבתוכן. אבל בהו[א] וכל מה שבתוכו לחודיה לא סגיא ליה 
למקני מאי דאיכא בעומקא ורומא, דלאו בתוך הבית 
המכור קימי אלא תחתיו או על גביו,  ובהדיא קתני לה 
לקמן (סה,ב) בברייתא:#
#
יד. הרי אמרו המוכר את הבית לא מכר את היציע ולא 
את החדר שלפנים ממנה השתא יציע אמרת   לא 
חדר מיבעיא. כלומר יציע דלא חשיב לגבי (דות) [בית] 
דהא לא שליט ביה נהורא ולאו לדירה עביד אלא כעין 
אוצר בעלמא, דהוה ליה כשאר תשמישי דביתא דטפלין 
לגבי בית, אמרת לא מזדבן אגב בית, חדר דעביד לדירה 
וכבית בפני עצמה דמי, דלא בטיל לגבי בית, מבעיא דלא 
מזדבן בסתמא אגב ביתא.#
 [סא,ב] לא צריכא דמצר ליה מצראי בראי וכדרב 
נחמן דאמר רב נחמן אמר רבה בר אבוה המוכר בית 
לחבירו בבירה גדולה אע"פ שמצר לו מצרים החיצונים 
מצרים הרחיב לו היכי דמי אילימא באתרא דקרו לבית 
בית ולבירה בירה פשיטא בית זבין ליה בירא לא זבין ליה 
ואלא דקרו לה לבירה נמי בית כוליה זבן ליה. ודינא הוא 
דקאני כל מאי דמצר ליה. ואסיקנא לא צריכא דרובא 
קרו לבית בית ולבירה בירה ואיכא מיעוטא דקרו לה 
לבירה נמי בית מהו דתימא דכיון דמצר ליה מצראי בראי 
כולה זבין ליה קמ"ל מדהוה ליה למכתב ליה ולא שיירית 
בזבינאי אילין קדמי כלום ולא כתב ליה ש"מ שיוריה 
שייריה לבירה. אבל ודאי היכא דכתב ליה ולא שיירית 
בזבינאי אילין קדמי כלום קני כולה בירה. ודוקא היכא 
דמצר ליה מצרים החיצונים. והוא דאיכא מיעוטא דקרו לה 
לבירה נמי בית.#
נקיטינן השתא לענין המוכר בית לחברו בבירה גדולה  
ומצר לו מצרים החיצונים, אי דכולי עלמא קרו לבית בית 
ולבירה בירה, אע"ג דכתב ליה ולא שיירית בזבינאי אילן 
קדמי כלום, בית זבין ליה בירה לא זבין ליה. ואי דרובא 
קרו לבירה נמי בית, אע"ג דלא כתב ליה ולא שיירית 
בזבינאי אילן קדמי כלום, (כאן) [כיון] דמצר ליה מצראי 
בראי כולה זבין ליה. והיכא דרובא קרו לבית בית ולבירה 
בירה, ואיכא מיעוטא דקרו לבירה נמי בית, ואפילו פלגא 
ופלגא, אי כתב לא שיירית בזבינאי אילן קדמי כלום קנה 
כולה, ואי לא לא קנה אלא את הבית בלבד. והני מילי 
דמצר ליה מצראי  בראי, אבל לא מצר ליה מצראי בראי, 
אע"ג דרובא קרו לבירה נמי בית וכתב ליה לא שיירית 
בזבינאי אילן קדמי כלום, כיון דאיכא מיעוטא דקרו לבית 
בית ולבירה בירה, לא אזלינן בתר רובא אלא קרקע בחזקת 
בעליה קימת והמוציא מחבירו עליו הראיה, כדאמרינן  
בהדיא גבי חבית וכד בתחלת פרק המניח את הכד (ב"ק 
כז,א). ולא מהני האי לישנא [דלא שיירית בזבינאי אלא] 
היכא דמצר ליה מצראי בראי, דמשמע דלא שייר לנפשיה 
בהני זביני דמצר ליה ולא מידי, אבל היכא דלא מצר ליה 
מצראי בראי מאי אהני ליה האי לישנא דלא שיירית 
בזבינאי אילן קדמי לעיולה לבירה בכלל מכירת הבית. #
והכין דינא נמי במוכר את הבית לענין החדר דלפנים 
ממנו, דתרוייהו בחד טעמא אוקמינהו בגמרא, דאע"ג 
דמצר ליה מצראי בראי, אי כתב ליה ולא שייר בזבינאי 
אילן קדמי כלום, והוא [ד]איכא מיעוטא דקרו ליה לבית 
בהדי חדר דיליה בית קני, ואי לא לא קני. והוא הדין גבי 
יציע דחד טעמא נינהו. והא דלא איירי בגמרא בהאי 
עניינא אלא גבי חדר משום דלא מצי דייק לה ממתניתין   
אלא ממשנה יתירא דקתני חדר דלא צריך ליה, וכיון 
דאיתוקם ליה דוקייה (מחדר) [אחדר] ממילא מיתוקם ליה 
נמי גבי יציע דחד טעמא נינהו.#
 ודוקא (חצר) [חדר] ויציע, דע"ג קרקע נינהו ושייך ביה 
טעמא דמצרי בראי, דכיון דקימי ביני מצרי וכתב ליה ולא 
שיירית בזבינאי אילן קדמי כלום, [ו]איכא מיעוטא דקרו 
ליה לההוא דקאי ביני מצרי בשם הדבר המכור מזדבן 
כוליה. אבל בור ודות וגג, דלא קימי ביני מצרי דמצר ליה 
אלא ביני עומקא ורומא דמצרי הוא דקימי, ועומקא ורומא 
דמצרי לא מצר ליה, אף ע"ג דמצר ליה מצרי בראי וכתב 
ליה נמי ולא שיירית לא מהני בהו, דמצרי דבראי דהני 
תהומא ורקיעא נינהו, אי כתב ליה מארעית תהומא ועד 
רום רקיעא קני ואי לא לא קני. תדע נמי דגבי חדר ויציע 
דמתשמישי דבית נינהו הוא דמשתכח מיעוטא דקרו ליה 
לכוליה בית, אבל בור ודות דלאו מתשמישי דבית נינהו 
וליכא מיעוטא דקרו ליה לכוליה בית, לא שייך ביה לישנא 
דלא שיירית בזבינאי אילין קדמי כלום. דיקא נמי מדלא 
איירי גמרא בהאי לישנא גבי בור ודות ומחילות כלל, אלא 
בלישנא דמארעית תהומא ועד רום רקיעא, שמע מינה. 
ומסתברא דהוא הדין למרחץ ובית הבד שבתוך החצר, 
דאי מצר ליה מצראי בראי וכתב ליה ולא שיירית בזבינאי 
אילן קדמי כלום, דאי איכא דקרו נמי למרחץ ולבית הבד 
חצר הוו כולן מכורין, ואי ליכא כל הני אינן מכורין. 
ואפילו כתב ליה הוא וכל תשמישיו ואילן מצראנהא לא 
מהני אלא במידי דהוי מתשמישי הדבר המכור והוא דקאי 
ביני מצרי כגון חדר ויציע לגבי בית, כדבעינן לברורי 
בפרקין  גבי מעשה דבית הבד וכל תשמישיו אני  מוכר 
לך:#
#
טו. אמר רב נחמן אמר רבה בר אבוה המוכר שדה 
לחבירו בבקעה גדולה אע"פ שמצר לו מצרים 
החיצונים מצרים הרחיב לו היכי דמי אילימא באתרא 
דקרו לה לשדה שדה ולבקעה בקעה פשיטא שדה זבין ליה 
בקעה לא זבין ליה ואלא באתרא דקרו לה לבקעה נמי 
שדה כולה זבין ליה אלא הכא במאי עסקינן כגון 
דרובא קרו לשדה שדה ולבקעה בקעה  ואיכא מיעוטא 
דקרו לה לביקעה נמי שדה מהו דתימא כיון דמצר ליה 
מצראי בראי כולה זבין ליה קמ"ל מדהוה ליה למיכתב 
ליה ולא שיירית בזבינאי אילן קדמי כלום ולא כתב ליה 
ש"מ שיורי שיירה. לשאר   ביקעה. וש"מ דאי כתב ליה ולא 
שיירית בזבינאי אילן קדמי כלום קני כולה. ודוקא בדמצר 
ליה מצראי, והוא דאיכא מיעוטא דקרו לה לבקעה נמי 
שדה:#
#
טז. וצריכא דאי אשמועינן בית הוה אמינא משום דהא 
תשמישתא לחוד והא תשמישתא לחוד 
ובית זבין ליה בירה לא זבין ליה, אבל שדה דכולא חדא 
תשמישתא היא כשדה אחת גדולה חשבינן ליה ואימא 
כולה זבין ליה. ואי אשמועינן שדה הוה אמינא התם הוא 
דלא הוה יכיל למימצר ליה מצראי גואי דהא כולה בקעה 
דמוכר היא ולא מינכר הדבר המכור מחמת המצרים אלא 
היכא דהוו מצרי (דאיכא) [דאיניש] אחרינא, אי נמי היכא 
דאיכא היכירא בין מצרי לההוא קרקע דמזדבן, ואלו שדות 
הסמוכות זו לזו דהוו לחד גברא לא מינכרא מילתא הי 
מינייהו זבין ליה והי  מינייהו הויא מצר לחברתה, ואמטול 
הכי אצטריך לממצר ליה מצראי בראי, ולאו משום דזבין 
ליה כולה בקעה. אבל בית בבירה גדולה דהוה יכיל 
למימצר ליה מצראי גואי, דהא תשמישתא לחוד והא 
תשמישתא לחוד ומינכרי מצרין דבית אי קאי למזרח בירה 
או למערב בירה, אימא מדהוה ליה למימצר ליה מצראי 
גואי ולא מצר ליה אלא בראי, אימא כולה זבין ליה 
קמ"ל. דלא שנא היכא דכולה חדא תשמישתא היא, ולא 
שנא היכא דהא תשמישתא [לחוד] והא תשמישתא לחוד. 
ולא [שנא] הוה יכיל למימצר ליה מצראי גואי ולא שנא 
דלא הוה יכיל למימצר ליה מצראי גואי, כל היכא דקרו 
ליה רובא לכל מאי דקאי ביני מצרי, בההוא שמא דזבין 
ליה קני כוליה. ואי לא, אי כתב ליה ולא שיירית בזבינאי 
אילין קדמי כלום, ואיכא דקרו ליה למאי דקאי ביני מצרי 
בההוא שמא דזבין ליה, קני כוליה, ואי לא לא קני (כוליה 
ואי לא לא קני) אלא כפחות שבלשונות:#
#
יז. כמאן אזלא הא דאמר רב מארי האי מאן דמזבין 
ליה מידי לחבריה צריך למכתב ליה ולא 
שיירית בזבינאי אילן קדמי כלום כמאן כרב נחמן אמר 
רבה בר אבוה. דאי לא כתב ליה הכי, זימנין דאיכא ביני 
מצרי מידי דלא קרו ליה רובא דאינשי בההוא שמא דזבין 
ליה ולא מזדבן:#
#
יח. ההוא דאמר ליה לחבריה ארעא דבי חייא מזביננא 
לך הוין תרתי ארעאתא דמקריאן דבי חייא 
אמר רב אשי חדא אמר ליה תרתי לא אמר ליה. ואי אמר 
ליה ארעאתא סתמא מיעוט ארעאתא שתים ואי אמר ליה 
[כל] ארעתא כל ארעאתא דאית ליה לבר מבוסתני 
ופרדיסי ואי אמר ליה זיהראי אפי' פרדיסי  ובוסתאני 
במשמע, וכל שכן ארעאתא, לבר מבתי ועבדי [סב,א] 
ואי אמר ליה נכסאי אפילו בתי ועבדי. הא שמעתא 
הכי אשכחנן לה בכולהו נוסחי דילן, ורובא דרבואתא 
דקמנן על גירסיהו נמי הכי גרסי לה. ולפום הדין גירסא 
ה(י)א דאמרינן ואי אמר ליה ארעאתא סתמא מיעוט 
ארעאתא שתים, אעיקר האי עובדא דאיירי ביה מעיקרא 
קאי. דאשמועינן גמרא דאי הוה אמר ליה ארעאתא דבי 
חייא מזביננא לך מיעוט ארעאתא שתים, ואי הויין תרתי 
או תלת ארעתא דמקריאן דבי חייא לא מצי מוכר לדחוייה 
ללוקח בבציר דתרתי, דלא משמע לישנא בציר מן הכי. 
ולא מצי לוקח למתבע מיניה טפי מתרתי, דהאי לישנא כי 
היכי דמשמע כולהי הכי משמע תרתי מיניהי ויד בעל 
השטר על התחתונה. והוא הדין היכא דאמר ליה ארעאתא 
דילי אי נמי ארעאתי, כמה דלא אמר ליה כל חד דינא הוא 
דלית ליה טפי מתרתי.#
והא דאמרינן ואי אמר ליה ארעאתא סתמא, לאו   
למימרא דלא פריש לה ארעאתא דפלניא אי אמר ליה 
ארעאתא מזביננא לך, אלא למימרא דכמה דלא פריש ליה 
מנינא ולא אמר ליה כל, אע"ג דאמר ליה ארעאתא דפלניא 
אי נמי דילי לית ליה טפי מתרתי. דאי ס"ד דוקא דאמר 
ליה ארעאתא מזביננא לך, אבל היכא דפריש ליה דפלניא 
אי נמי דאית לי שקיל כולהו, אי הכי אדאשמועינן בתר 
הכי היכא דאמר ליה כל ארעאתא דמשמע כל ארעאתא 
דאית ליה, לישמעינן היכא דאמר ארעאתא דפלניא אי נמי 
ארעאתא דילי אי נמי ארעתאי דמשמע כולהו, וכל שכן 
היכא דאמר כל ארעתא. אלא מדלא אשמעינן דמשמע כל 
ארעאתא דאית ליה אלא היכא דאמר כל ארעאתא ממילא 
שמעת דהיכא דלא אמר כל לית ליה אלא תרתי.#
מיהו חזינא ליה לגאון ז"ל בספר מקח וממכר (שער כ) 
דגריס ליה להאי מימרא דאי אמר ליה ארעאתא שמעתא 
באפי נפשה. והכי גריס לה, פשיטא אמר ליה ארעאתא 
מיעוט ארצות שתים, ומפריש לה כגון דאמר ליה ארעאתא 
מזביננא לך. והאי גירסא תמיהא לן, דלא אשכחן פשיטא 
ברישא דשמעתא אלא היכא דאית ליה למבעי בעיא 
עילויה. ואפילו להאי גירסא נמי לאו בדאמר ליה 
ארעאתא דפלניא מזביננא לך אי נמי ארעאתא דילי אי נמי 
ארעתאי, ואין צריך לומר היכא דאמר ארעאתא מזביננא 
לך, דאי לא תימא הכי אדאשמועינן לבסוף בדאמר ליה כל 
ארעתא דמשמע כל ארעאתא דאית ליה  לישמועינן בדאמר 
ליה ארעאתא דפלניא אי נמי דילי וכ"ש היכא דא"ל כל, 
אלא מחורתא כדפרשינן.#
ואי קשיא לך ההיא דגרסי' בסוף פרק השואל (ב"מ קג,א) 
גבי מאן דאמר ליה לחבריה אושלן האי מרא למירפק   ביה 
האי פרדיסא ואי אמר ליה פרדסאי רפיק ביה ואזיל כל 
פרדיסי דאית ליה, ועל כרחיך לישנא דפרדיסי כלישנא 
דפרדיסי דפלניא משמע דאידי ואידי חד טעמא הוא, וכי 
אמר פרדיסי כל פרדיסי דאית ליה משמע. לא קשיא, 
דכדמעיינת בה שפיר תרויהו חד טעמא נינהו, דהאי לישנא 
ספיקא הוא, אי כולהי משמע אי תרתי משמע, מיהו התם  
דדינא אמרא גופיה הוא, כיון דברשותיה דשואל קאי 
מוקמינן ליה בחזקתיה והוה ליה משאיל מוציא ועליו 
הראיה,  הכא דדינא אגופא דארעא הוא וקימא לן קרקע 
בחזקת בעליה קיימת הוה ליה לוקח מוציא ועליו 
הראיה.#
#
ומאי איכא בין ארעתא לזיהרי, דארעתא שדות הלבן 
העומדות לזריעה משמע ואלו זיהרי קרקעות העושות 
פירות משמע, לא שנא שדה הלבן ולא שנא שדה האילן.#
ומסתברא דהא דאמרינן הכא דאי אמר ליה נכסאי או 
נכסי דפלניא אפילו בתי ועבדי משמע, לאו לאפוקי 
מטלטלי קאתי, דעל כרחיך לישנא דנכסאי אפילו מטלטלי 
נמי משמע, כדמיברר בפרק מי שמת (לקמן קנ,ב) גבי אמר 
נכסאי לפלניא דפשיט התם מטלטלי אקרו נכסי ואפילו 
תפילי, ולא מספקא לן התם אלא ספר תורה דאיבעיא לן 
ולא אפשיט. והאי דנקיט הכא אפילו בתי ועבדי לאו 
לאפוקי מטלטלי, אלא משום דאיירי מעיקרא בלישנא דכל 
ארעאתא דממעיט פרדסי ובוסתני, והדר איירי בלישנא 
דזיהרא דמשמע אפילו פרדיסי ובוסתני וממעיט בתי 
ועבדי, והדר איירי בלישנא דנכסי דמשמע אפילו בתי 
ועבדי, לא אשמועינן לרבויי מלישנא דנכסי אלא בתי 
ועבדי דאיירי בהו מעיקרא למעוטינהו מלישנא דזיהראי, 
והוא הדין דמשמע נמי מטלטלי, מיהו כולה שמעתא 
במקרקעי קא מיירי במטלטלי לא קא מירי. ואיכא 
מרבואתא דדייק מהכא דלישנא דנכסאי לא משמע 
מטלטלי עד דאמר כל נכסאי. ולא מסתבר גבן, דשמעתא 
דפרק מי שמת (שם) בדאמר נכסאי היא, דהכי אשכחנן לה 
בכולהו נוסחי עתיקי, ולאו בדאמר כל נכסאי, ואפילו הכי 
קא מרבי התם כולהו מיני מטלטלי. ותו דכולהו מתנייאתא 
דמייתי התם מיניהו ראיה באומר נכסיו קימין ולא מיירי 
בהו בלישנא דכל נכסיו כלל. דאמרי' התם (קנא,א) בהמה 
איקרי נכסי, דתנן המקדיש נכסיו והיו בהן דברים הראוין 
לגבי מזבח כו', ואמרינן נמי תפילי איקרו נכסי דתנן 
המקדיש את נכסיו מעלין לו תפיליו, דש"מ דאע"ג דלא 
אמר כל נכסיו אלא נכסיו, וסתמא הוא דאמר, דהא לא 
קתני המקדיש כל נכסיו אלא המקדיש נכסיו ותו לא קתני, 
וקאמרינן דאפילו מטלטלי איקרו נכסי. ותנן נמי (ערכין 
כד,א) המקדיש את נכסיו אין לו לא בכסות אשתו ולא 
בכסות בניו, דש"מ דאע"ג דלא אמר כל נכסיו אלא נכסיו, 
וממילא משמע אפילו כסות וכלים.#
#
#
ובעל  עיטור סופרים כתב (מתנת שכ"מ סב,א) ז"ל 
דשמעתא דהכא כפשטה מוקמינן לה, דאי אמר נכסאי 
אפי' בתי ועבדי אבל מטלטלי לא עד דאמר כל נכסאי, ולא 
קשיאן אהדדי, דהכא מכר והתם מתנה. וליתא, מההיא 
דגרסינן התם (ערכין כד,א) ההוא גברא דזבנינהו לנכסיה אתא 
לקמיה דרב יימר אמר להו סליקו ליה תפיליו, מאי קמ"ל 
מתני' היא המקדיש את נכסיו מעלין לו  תפיליו, מהו 
דתימא התם הוא דסבר מצוה קא עבידנא אבל לענין זביניה 
מצוה דגופיה לא מזבין איניש, קא משמע לן. והא התם 
דנכסיה סתמא קאמרינן ולא קאמרינן כל נכסיה ועוד 
מדדיקינן עלה מאי קמ"ל מתניתין היא, דאלמא זביני נמי 
בהאי ענינא כי דינא דהקדש דמו, דאפי' בלישנא דנכסיו 
סתמא תפילי נמי מקרו נכסי, וכ"ש שאר מטלטלי:#
יט. ושמעינן מיהא דמאן דאמר ליה לחבריה שדי 
מכורה לך, אע"ג דאית ליה למוכר 
ארעאתא טובא ולא סיים ליה ללוקח הי מיניהו קא מזבין 
ליה, קני חדא מיניהי, אלא שיד לוקח על התחתונה. ואי 
אמר ליה ארעאתא, קני תרתי מיניהו ויד לוקח על 
התחתונה:#
#
כ. מצר לו  מצר אחד ארוך ומצר אחד קצר. כגון דהוה 
משיך מצר שמעון לחודיה כנגד כל השדה מרוח 
מזרחית, ומצר לוי ויהודה מרוח מערבית, מצר (שמעון) 
[יהודה] מחציה כלפי צפון ומצר לוי מחציה כלפי דרום, 
ומצר ליה מצר שמעון סתמא מחד גיסא ומצר יהודה מחד 
גיסא ומצר לוי לא מצר לו, נמצא שמצר לו מצר מזרחי 
ארוך כנגד כל השדה ומצר מערבי קצר כנגד חציה. אמר   
רב לא קנה אלא כנגד הקצר. ונמצא שלא קנה אלא חציה. 
וה"ה כל היכא דמטי ליה כנגד הקצר, דכי מצר ליה מזרחי 
ארוך לאו למקני כוליה קא מצר ליה, אלא משום דכוליה 
דחד גברא הוה וחד מצר הוה ולא הוה יכיל לסיומיה כנגד 
הקצר.#
אמרי ליה רב כהנא ורב אשי לרב ויקנה כנגד ראש 
תור. שמותחין אותו של ארוך העודף על הקצר (ו)עד סופו 
של קצר באלכסון וקונה מן החוט ולפנים, דאשתכח 
(דהכא) [דהיכא] דלא מטי קצר אלא עד פלגא קני כולה נכי 
ריבעא, פלגא דקאי כנגד הקצר ופלגא דשארא דקאי כנגד 
הארוך לחודיה באלכסון. דדיקי מדהוה ליה למכתב  ליה 
מצר יהודה מן המערב ודשמעון כנגד יהודה מן המזרח 
וכתב ליה שמעון סתמא, ש"מ כנגד ראש תור קאמר ליה.#
 שתיק רב. והאי פלוגתא לא מיתוקמא אלא כגון דמצר 
ליה רוח שלישית דסמיכא ליה לראובן וליהודה, דאשתכח 
דמצר ליה תלת רוחי דסמיכן להדדי. אבל היכא    דלא מצר 
ליה אלא מתרי גיסי, מצר אחד ארוך ומצר אחד כנגדו 
קצר, כ"ע מודו דלא קנה אלא תלם אחד כנגד הקצר, 
דהא רב הו(נ)א דמודי הכא דמן הקצר ולפנים לא שייר ולא 
מידי, והוא גופיה הוא דאמר לקמן (ע"ב) מצר לו מצר 
ראשון ומצר שני ומצר שלישי ומצר רביעי לא מצר לו 
קנה הכל חוץ ממצר רביעי, ושמואל אמר קנה הכל ואפילו 
מצר רביעי, ואי ס"ד דאפי' מצר לו מצר אחד ארוך ומצר 
אחד קצר ותו לא קנה כולה כנגד הקצר, אם כן לרב 
ושמואל אמאי לא איירי אלא במצר לו מצר ראשון ומצר 
שני ומצר שלישי, ליירו בתרי ותו לא, ודקנה כולה, וכל 
שכן בתלתא. וכי תימא להודיעך כחו דרב אסי דאמר לא 
קנה אלא תלם אחד על פני כולה, אדאשמעינן כח יחיד כח 
רבים הוה עדיף ליה לאשמועינן. ועוד אדאשמועינן כח 
דלאו כהלכתא לישמועינן כח כהילכתא. אלא לא מיתוקמא 
אלא בדמצר ליה נמי רוח שלישית, דרב סבר לא קנה ארוך 
אלא כנגד הקצר כדפרישנא טעמיה לעיל. מיהו מן הקצר 
ולפנים ודאי קנה דהא מקפי ליה תלתא מצרי דמצר ליה, 
כי טעמיה דרב גבי מצר לו מצר ראשון ומצר שני ומצר 
שלישי.#
ורב כהנא ואקשי ליה ויקנה כנגד ראש תור ואת"ל 
בשמעתא דמצר לו מצר ראשון ומצר שני ומצר שלישי 
(להלן ע"ב) כרב ס"ל, כי קא מקשי ליה לסברא דנפשיה קא 
מקשי ליה. ואת"ל בההיא כרב אסי ס"ל דאמר לא קנה אלא  
תלם אחד על פני כולה, בין לרב כהנא בין לרב אסי כי קא 
מקשו ליה הכא לדבריו דרב קאמרי ליה. מיהו לרב אסי 
ודאי ליכא ספיקא, דלדבריו דרב קאמר ליה, דהא רב אסי 
הוא דאמר ליה התם דאפילו היכא דמצר ליה תלתא מצרי 
דסמיכי להדדי לא קני ממאי דקאי בנתים אלא תלם אחד, 
והכא דלא מצר ליה מן הקצר ולחוץ אלא חד מצר היכי 
לימא רב (אשי) [אסי] דליקני מיניה כנגד ראש תור 
דאשתכח (דקתני) [דקאני] מיניה פלגא באלכסון. וכי תימא 
דמצר ליה נמי מצר רביעי, אי הכי בין לרב בין לרב (אשי) 
[אסי] אמאי כנגד ראש תור ותו לא. אלא  על כרחיך רב 
אסי לדבריו דרב קאמר ליה, לדילי אפילו מן הקצר ולפנים 
לא קני אלא תלם אחד על פני כולה, אלא לדידך דסבירא 
לך דאע"ג דלא מצר ליה מצר רביעי קנה כל מאי דקאי 
ביני מצרי דמצר ליה, הכא נמי כיון דאלו מצר ליה מצר 
ארוך מתרי גיסי בשוה הוה קני כולה, כי לא מצר ליה 
ארוך אלא מחד גיסא ליקני מיניה דההוא פיסקא דקאי מן 
הקצר ולחוץ כנגד ראש תור, דהיינו פלגא באלכסון.#
שתיק רב. ומודה רב היכא דאיכא מצר ראובן ושמעון 
מחד גיסא ומצר לוי ויהודה מחד גיסא מדהוה ליה למכתב 
ליה ודשמעון כנגד יהודה ולא כתב ליה ש"מ כנגד ראש 
תור קאמר ליה. כלומר דעד כאן לא קאמר רב לא קנה 
ארוך אלא כנגד הקצר אלא היכא דהאי ארוך דחד גברא 
הוה ולא הוה יכיל לסיומיה כנגד הקצר ואמטול הכי מצריה 
נהליה סתמא, אבל הכא דהוי דתרי גברי כגון דאיכא מצר 
ראובן ושמעון מחד גיסא ומצר לוי ויהודה מחד גיסא ומצר 
ליה מצר ראובן ושמעון מחד גיסא ומצר יהודה לחודיה 
מחד גיסא, דהו"ל למכתב ודשמעון כנגד יהודה ולא כתב 
ליה, ש"מ כנגד ראש תור קאמר ליה. כלומר מדהוה ליה 
לממצר ליה מצר שמעון ויהודה ולא לדכריה ראובן כלל כי 
היכי דלא אדכריה ללוי, אלא לכתוב ליה מצר יהודה מחד 
גיסא ודשמעון כנגד יהודה מחד גיסא, ולא כתב ליה הכי, 
אלא איכפל לממצר ליה נמי מצר ראובן, ש"מ כנגד ראש 
תור קאמר ליה. וה"ה היכא דלא הוה כתב ליה ודשמעון 
כנגד יהודה אלא דהוה מצר ליה שמעון מחד גיסא ויהודה 
מחד גיסא דלא הוה קני אלא כנגד שמעון ויהודה, והאי 
דנקט ודשמעון כנגד יהודה משום טעמא דרב כהנא ורב 
אסי נקטה, דפליגי  עליה דרב היכא דהוי כוליה מצר ארוך 
דשמעון לחודיה, ועל כרחיך כיון דכוליה דחד גברא הוה 
ולא הוה יכיל לסיומיה כנגד הקצר, כי פליגי עליה התם 
מטעמא דהוה ליה למכתב ודשמעון כנגד יהודה הוא 
דפליגי עליה, ואמטול הכי נקטיה להאי טעמא באודיתיה 
דרב, דאע"ג דכי הוי כוליה מצר ארוך דחד גברא לא מודי 
להו בהאי טעמא, כי הוי דתרי גברי מודה. ואם נפשך לומר 
דכי אמרי' מדהוה ליה למכתב ודשמעון כנגד יהודה לאו 
לבתר דמצר ליה מצר יהודה מחד גיסא קאמרינן אלא 
כוליה לישנא דמצרנותא קמ"ל, דאי קאי אשר בצפון 
וראובן ושמעון מזרח ולוי ויהודה מערב, מדהוה ליה 
למכתב מצריה דאשר מחד גיסא ודשמעון כנגד יהודה 
מתרי גיסי ולא לדכרנהו לראובן ולוי כלל, ולא כתב ליה 
הכי אלא מצר ליה נמי ראובן בהדי שמעון מחד גיסא, שמע 
מינה כנגד ראש תור קאמר ליה.#
וקי"ל כותיה דרב בתרויהו. דהיכא דהוי כוליה ארוך 
דחד גברא לא קנה ארוך אלא כנגד הקצר. והיכא  דהוי 
בתרי גברי קנה כנגד ראש תור, דהאי דשתיק בקמיתא 
לאו למימרא דקבולי קבלה אלא משום דלא חש לאהדורי 
להו, דאע"ג דאיכא למימר דמדהוה ליה למכתב ודשמעון 
כנגד יהודה ולא כתב ליה כנגד ראש תור קאמר ליה, איכא 
למימר נמי דכל היכא דארוך דחד גברא לא טרח למימצר 
ליה אלא סתמא, ולא איכוון לאקנויי ארוך  אלא כנגד 
הקצר, והוה להו לאסוקי אדעתיהו, דכל היכא דאיכא 
למימר הכי ואיכא למימר הכי קרקע בחזקת בעליה קימת,   
ויד בעל השטר על התחתונה ולא קנה ארוך אלא כנגד 
הקצר. והכי נמי מסתברא דרב בקמיתא בפלוגתיה קאי, 
דאי אודי להו בקמיתא מאי מודי רב   דקאמרינן בתר הכי 
דבתריתא. וכי תימא מאי מודה רב דקאמרינן, מקמי 
דאשתיק, מיהו מדאשתיק מודי בתרויהי, אי הכי כיון 
דאשמעינן גמרא בשתיקותיה דרב דאודי בקמיתא אף ע"ג 
דאיכא למימר דכנגד הקצר קאמר ליה, כל שכן בבתריתא 
דמוכחא מילתא דכנגד ראש תור קאמר ליה, ואמאי 
אצטריך בתר הכי לאשמועינן דהוה מודה מעיקרא 
בבתרייתא. אלא לאשמועינן דבפלוגתיה קאי ולא מודי 
אלא בבתרייתא. הילכך הילכתא כוותיה דרב, דרב כהנא 
ורב אסי תלמידי דרב הוו ואין הלכה כתלמיד במקום הרב. 
ועוד דסלקא שמעתתא כותיה דרב. ועוד דקימא לן דכל 
היכא דמספקא לן מילתא בקרקעות בין מוכר ללוקח 
אמרינן קרקע בחזקת בעליה קימת, וקי"ל נמי יד בעל 
השטר על התחתונה:#
#
כא. מצר ראובן מזרח ומערב ומצר שמעון צפון ודרום 
צריך למכתב ליה מצר ראובן רוחין תרתין 
ומצר שמעון רוחין תרתין. דאי כתב ליה מצר ראובן ומצר 
שמעון סתמא איכא למימר דלא מצר ליה ראובן אלא מזרח 
ולא מצר לו שמעון אלא צפון, ונמצא שלא מצר לו אלא 
שני מצרים סמוכים זה לזה כמין גם,  ודינא הוא דלא קני 
מינה אלא פלגא באלכסון. ודוקא דמצר ראובן מזרח ומערב 
ומצר שמעון צפון ודרום, דכיון דמפלגי תרי מצרי דראובן 
מהדדי אי כתב ליה מצר ראובן ושמעון סתמא איכא למימר 
דכי מצר ליה מכל חד מינייהו חד מצרא בלחוד הוא דמצר 
ליה, אבל היכא דקאי מצר ראובן מזרח וצפון ומצר שמעון 
מערב ודרום כיון דסמיכי תרי מצרי דראובן להדדי ותרי 
דשמעון להדדי כל תרי מינייהו כחד מצרא אריכא דמי, 
ואע"ג דלא כתב ליה רוחין תרתין נמי קני כולה, דאפילו 
היכא דכתב ליה מצר ראובן מחד גיסא ומצר שמעון מחד 
גיסא מסתמא כוליה מצרא דראובן מצר ליה וכוליה מצרא 
דשמעון מצר ליה. ודמיא לההיא דאמרינן (לעיל יג,א) גבי חד 
גיסא נגרא וחד גיסא נהרא דלא מיתוקמא אלא דמשיך 
נהרא מתרתי רוחי ודסמיכן להדדי וקרי להו לכל תרתי 
רוחאתא מיניה חד גיסא. והכי נמי מסתברא, דאי לא תימא 
הכי אדאשמעינן חמירתא דמפלגי מצרי מהדדי [דצריך] 
למכתב ליה רוחין תרתין, לישמעינן קילתא היכא דלא 
מיפלגי מצרי מהדדי, דאע"ג דכל תרי מצרי דכל חד 
מינייהו כחד מצרא דמו צריך למכתב ליה רוחין תרתין, 
וכל שכן חמירתא דמיפלגי מצרי מהדדי, אלא ש"מ דדוקא 
נקט דמיפלגי מצרי מהדדי דאי לאו הכי בסתמא נמי קני 
כולה כדברירנא.#
ודוקא דתרי מצרי דראובן ותרי מצרי דשמעון ומצר  
ליה ראובן ושמעון סתמא כדאמרן, אבל היכא דראובן 
מזרח ושמעון מערב ולוי צפון ויהודה דרום ומצר ליה מצר 
ראובן ושמעון ותו לא, אי נמי לוי ויהודה ותו לא, והוא 
הדין היכא דראובן מזרח וצפון ושמעון מערב ודרום ומצר 
ליה מצר ראובן מזרח ומצר שמעון מערב, לא קנה אלא 
תלם אחד על פני אחד מהן, והוא דהוי תשעה קבין, דבציר 
מהכי לא מקריא שדה ולא ארעא, והוא הדין בגינה בית 
חצי קב, ואידך מצרא אחרינא דמצר ליה מצרים הרחיב 
לו, אי נמי למהוי יד לוקח על התחתונה, דאי בעי מוכר 
למיתב ליה אהאי מצרא יהיב ואי בעי אהאי מצרא יהיב. 
תדע דעד כאן לא פליגי רב ושמואל (להלן ע"ב) עליה דרב 
אסי דאמר לא קנה אלא תלם אחד על פני כולה אלא היכא 
דמצר ליה תלתא מצרי דסמיכי להדדי, דמצרא מציעא 
(מחצר) [מחבר] להו לתרויהו לאוכוחי דכל מאי דקאי בי 
מצעי זבין ליה, אבל הכא דהני תרי מצרי דמצר ליה 
מפלגי מהדדי וליכא דמחבר להו מודו ליה לרב אסי דאין 
לו אלא תלם אחד על פני כל המצר. דאי לא תימא הכי, 
אד[א]שמעינן היכא דמצר ליה תלתא מצרי לישמעינן היכא 
דמצר ליה תרי. וכבר ברירנא לה להא מילתא גבי שמעתה 
דמצר אחד ארוך ומצר אחד קצר (לעיל סי' כ). והתם הוא 
דאמר רב אסי תלם אחד על פני כולה משום דכולהו מצרי 
דמצר ליה סמיכי להדדי, וכי יהבינן ליה תלם אחד על פני 
כולה  חדא ארעא הוא דיהבינן ליה, אבל היכא דמיפלגי 
מצרי מהדדי ואי יהבינן ליה תלם אחד על פני כל אחד מהן 
קא שקיל תרי פיסקי, אפילו רב אסי מודה דלא יהבינן ליה 
אלא אחד, דחדא ארעא זבין ליה תרתי לא זבין  ליה:#
#
#
#
כב. איבעיא להו סיים את הקרנות מהו (כמו) כמין 
גמא מהו [סב,ב] בסירוגין מהו תיקו. 
היכי דמי סיים לו את הקרנות, כגון שהיתה קרן מזרחית 
צפונית משדה זו הנמכרת נוגעת בראש תור משדה ראובן, 
וקרן צפונית מערבית הימנה נוגעת בראש תור משדה לוי, 
וקרן מערבית דרומית הימנה נוגעת בראש תור משדה 
שמעון, וקרן דרומית מזרחית הימנה נוגעת בראש תור 
משדה יהודה, וקרנות הללו נוגעות בשדות הללו ראש תור 
כנגד ראש תור בלבד, והיו ארבע שדות אחרות סמוכות לו 
מארבע רוחותיה לארכה ולרחבה כל אחת מהן מרוח אחת, 
שאחת לדן ושנייה לנפתלי ושלישית לגד ורביעית לאשר 
כגון זה:#
>גא.<>פ:תפכ<>פ:תפח<#
>ג.<ומצר לו מצר ראובן ושמעון ולוי ויהודה הנוגעין בקרנות, 
ומצר דן ונפתלי גד ואשר הנוגעין בארכה וברחבה לא מצר 
לו. והוא הדין היכא דקיימי תלתא או ארבעה מצרי לכל 
רוח ורוח, ולא מצר ליה לכל רוח אלא מצר אחד הסמוך 
לקרן זוית מרוח אחת, וכן לכל רוח ורוח. מהו, מי אמרינן 
כגון דסיים לו את   ארבע הקרנות רואין כאלו חוט מתוח 
מקרן לקרן מארבע רוחות ונעשה כאילו מצר לו ארבע 
מצרים מארבע רוחות לארכה ולרחבה וקנה כולה, או 
דילמא מדהוה ליה למימצר ליה מצרים הסמוכים לה 
מארבע רוחות לארכה ולרחבה ולא מצר ליה שיורי שייר. 
ועלתה בתיקו, ולא קנה אלא תשעת קבין סמוך לאחת מן 
הקרנות בלבד דיד הלוקח על התחתונה. דכי סיים להו 
לארבע קרנות לאו למקני מינה ארבע פיסקי סיימינהו 
נהליה, דחדא שדה זבין ליה ארבעה לא זבין ליה. ולא 
למקנא נמי תלם אחד על פני כולה, חדא דאי אהני  למקנא  
תלם אחד על פני כולה, דהוה ליה כמאן דמצר ליה על פני 
כולה, מהני נמי (לא) [למי]קני כולה. ועוד דהא אפילו מצר 
לו מצר ראשון ושני ושלישי ומצר רביעי לא מצר ליה 
קאמרי' לקמן דכי לא מבלע לא קני ליה למצר רביעי, וכל 
שכן הכא דלא סיים לו אלא הקרנות בלבד ואפילו חד תלם 
נמי לא מיבלע בין מצרי דמצר ליה. אלא כי סיימינהו 
לקרנות נהליה למיקני מינה חדא מארבעה פיסקי דסמיכא 
לחדא מהנך מצרי הו(י)א דאיכוון, והאי דמצר הנך תלתא 
קרנות אחרניאתא לסיומי להאי קרן איכוון, ואע"ג דמרחקי 
מיניה מצרים הרחיב לו ומצר לו מצר אחד סמוך ושלשה 
מופלגין, וכיון דלא ברירא מילתא הי מינייהו אקני ליה יד 
לוקח על התחתונה הוא דמצר ליה.#
והני מילי היכא דהנך שדות דמצר ליה לא מקפי ליה 
לשדה הנמכרת אפילו מאבראי, כגון דמרחקי מהדדי ולא 
נגעי [ב]הדדי כלל כדציירנא לעיל, אבל היכא דנגעי בהדדי 
מאבראי, דאשתכח דמקפי לה לכולה השדה הנמכרת 
מארבע רוחותיה מאבראי, אף על גב דאיכא שדות 
אחרניאתא לארכה ולרחבה דמפסקי בינייהו ובין השדה 
הנמכרת קנה כולה. מאי טעמא, מצרים הרחיב לו, מידי 
דהוה אמוכר שדה לחבירו בבקעה גדולה ומצר לו מצרים 
החיצונים, דאף על גב דלא נגעי מצרים בשדה הנמכרת 
קני לה לאותה שדה. וזו היא צורתה כדי שתתברר למראית 
העין:#
>גא<>פ:תפכ<#
 הילכך לא מיבעיא היכא דנגעי קרנות דידה במצרים 
שמצר לו, אלא אפילו היכא דמתפלגי מצרים מניהו 
לגמרי, כיון דמצר ליה מצרים החיצונים שמקיפין אותה 
מרחוק מארבע רוחותיה קני כולה.#
ודוקא נמי היכא דלא פריש ליה בהנך מצרי דמצר ליה 
מצרי הקרנות אינון, אלא דכתב ליה מצר ראובן מרוח אחת 
ומצר לוי מרוח שנית ומצר שמעון מרוח שלישית ומצר 
יהודה מרוח רביעית, ואשתכח דהני מצרי לא נגעי בשדה 
הנמכרת אלא בקרנות בלבד הוא דנגעי. אבל היכא דכתב 
ליה מצר ראובן בקרן מזרחית צפונית ומצר שמעון בקרן 
מערבית דרומית מצר לוי בקרן צפונית מערבית ומצר 
יהודה בקרן דרומית מזרחית, כיון דגלי אדעתיה דקרנות 
הוא דמצר ליה, מוכחא מילתא דשדה דסמיכא לה הני 
מצרים בקרנות דילה הוא דזבין ליה ודינא הוא דקני 
כולה.#
והא דמיבעיא לן נמי כמין גמא מהו, היכי דמי, אילימא 
דמצר ליה שתי רוחות הסמוכות זו לזו בלבד ואלו הנך 
שתי רוחות אחרניאתא לא מצר ליה, מאי קא מיבעיא 
ליה, הא בהדיא אמרינן מצר ראובן ומצר שמעון צפון 
ודרום צריך למכתב ליה מצר ראובן רוחין תרתין ומצר 
שמעון רוחין תרתין. טעמא דכתיב ליה רוחין תרתין הא 
לאו הכי לא קני כולה, דאיכא למימר דלא מצר  ליה ראובן 
אלא מרוח אחת ולא מצר ליה שמעון אלא מרוח אחת, 
ונמצא שלא מצר ליה אלא שתי רוחות הסמוכות זו לזו 
כמין גמא, ודינא הוא דלא קני מינה אלא פלגא באלכסון 
כגון זה:
אלא מסתברא דכי קא 
מיבעיא ליה כמין גמא מהו, 
משתי רוחות קא מבעיא ליה. 
כגון שמצר לו חצי רוח 
מזרחית צפונית וחצי רוח 
צפונית מזרחית ומצר לו חצי 
רוח מערבית דרומית וחצי 
רוח דרומית מערבית, ואלו 
חצי רוח מזרחית דרומית 
וחצי רוח דרומית מזרחית 
וחצי רוח מערבית צפונית 
וחצי רוח צפונית מערבית לא 
מצר לו, כגון זה:#
מי אמרינן כיון דמצר מכל רוח ורוח פלגא כמאן דמצר ליה 
כולהו דמי וקני כולן, או דילמא מדהוה ליה לממצר ליה 
כולהו רוחאתא מראש ועד סוף לא קני אלא חדא פיסקא 
מינה להדי חד מהני תרי גמי באלכסון כמין ראש תור כגון 
זה:#
ואם נפשך לומר הכי קא מיבעיא לן, כמין גמא מהו, גבי 
סיים לו את הקרנות קמיבעיא לן, אם תמצא לומר סיים לו 
את הקרנות כיון דלא סיים לו אלא חודו של כל קרן וקרן 
לא קני כולה, דמוכחא מילתא דהני מצרים לאו לסיומה 
לכולה שדה קא אתו אלא לממצרינהו לחדא מהנך קרנות 
בלחוד קאתו, אלא סיים לו את הקרנות כמין גמא מהו, 
כגון שמצר לו שני מצרים סמוכין זל"ז לכל קרן  וקרן, 
שנמצאו ד' מצרים נראין כשמונה כצורת פסי ביריאות 
כגון זה:#
מי אמרינן כיון דמצר ליה תחלת לכל רוח ורוח וסופא 
כמאן דמצר ליה כולהו רוחות מתחלתן ועד סופן דמי וקני 
כולה, או דילמא מדהוה ליה לממצר ליה כולהי רוחות 
מתחלתן ועד סופן ולא מצר ליה לא קנה אלא פיסקא חדא 
באלכסון כמין ראש תור כנגד אחד מן המצרים שמצר לו 
כמין גמא ויד לוקח על התחתונה, ואינך נמי כולה לממצרה 
להאי גם הוא דמצר ליה ומצרים הרחיב לו, אי נמי כולהו 
נמי למהוי יד לוקח על התחתונה הוא דמצר ליה כגון זה:#
אם תמצא לומר לא קנה אלא חדא פיסקא להדי חד גמא 
כדאמרן, בסירוגין מהו, כגון שהיו שלשה או ד' מצרים 
בכל רוח ורוח,  מצר ראובן  שמעון ולוי ויהודה מזרח ומצר 
דן ונפתלי גד ואשר בדרום ומצר יששכר וזבולון ויוסף 
ובנימין במערב ומצר חנוך ופלוא חצרון וכרמי בצפון, 
[ומצר] א' והניח אחד ומצר לו מצר אחר והניח אחד. להך 
פירושא דפרישנן כמין גמא משתי רוחות, הכי קא מיבעיא 
לן, אם תמצא לומר כמין גמא הוא דשייר מארבע רוחות 
בסוף כל רוח ורוח שיורי דסמיכי להדדי, אבל בסירוגין 
דלא שייר תרי מצרי דסמיכי להדדי לממצר כולה קא 
מיכוון וקנה כולה, או דילמא הא נמי לא קנה אלא פיסקא 
חדא להדי חד מצר ויד לוקח על התחתונה. ולהך פירושא 
דפרשינן כמין גמא מהו אסיים ליה את הקרנות, איפכא קא 
מבעיא לן, אם תמצא לומר סיים לו את הקרנות כמין גמא 
קנה כולה דהא מצר ליה תחלת לכל רוח ורוח וסופה 
וכמאן דמצר ליה כולהו רוחות מתחלתן ועד סופן דמי, 
אלא בסירוגין מהו, כיון דמצר ליה מקצת לכל רוח ורוח 
כמאן דמצר ליה כולה דמי, או דילמא כיון דלא מצר ליה 
תחלת לכל רוח וסופה לא מצר ליה אלא חדא פיסקא 
בלחוד להדי חד מצר ושארא מצרים הרחיב לו.#
הדין הוא סוגיא דהאי בעיא לפום פירושא דרבואתא 
דאוקמוה בדילוגי, ולישני דסירוגין דפרק מי שאחזו 
קורדיאקוס (גיטין ע,ב)  ודפרק שור שנגח ארבעה וחמשה 
שוורים (ב"ק לז,א) מסייע להו. מיהו לישנא דסירוגין 
דמגילה לחודיה לאו לשון דילוג הוא אלא לשון הפסקה 

