ואע"ג דלא שוו חולקי להדדי מדלא קא קפיד אלא 
אשיעורא בלחוד ש"מ. ודוקא משבחא אבל ממדה לא 
מסלקינן במעות אלא דדינא דגוד או איגוד. נפ"מ לבכור 
ופשוט דאתו למיפלג לארעא דלית בה דין חלוקה אלא 
לתרי חולקי דשוו שיעורייהו להדדי, דאי שקיל בכור תרי 
תולתי לא מטי ליה לפשוט כשיעור, לא אמרי' ניפלוג 
בשוה וניתיב ליה פשוט לבכור דינקא בדמים, ולאו כל 
כמיניה לסלוקיה אפילו ממקצת חולקיה במעות אלא היכא 
דמסליק ליה מכוליה בדינא דגוד או איגוד:#
קנט. ההוא דזבן ארעא אמצרא דבי נשייה. כלומר בית 
אבותיו כדאמרינן ביבמות (קיז,א) דקא 
אכלה גירסאנא דבית נשאי. כי קא פלגי אחוה בהדיה אמר 
להו פלוגו לי אמצראי אמר רבה כגון זה כופין על מדת 
סדום מתקיף לה רב יוסף אמרי אחוה מעלינן ליה עליה 
כנכסי דבר מריון והלכתא כרב יוסף. והאי פלוגתא דרבה 
ורבה יוסף לא מיתוקמא אלא כגון דהאי חולקא דקאי 
אמצריה דהאי עדיף מאידך חולקא בשבח אי נמי במדה 
מיהו שוו בדמים, דרבה סבר כיון דשוו בדמים אי לא פליג 
ליה אמצריה מדת סדום היא דזה נהנה וזה לא חיסר הוא, 
ורב יוסף סבר כיון דאיכא הפרש בינייהו מחמת דעדיף 
ההוא חולקא דאמצריה בשבח אי נמי במדה מצי אמר 
מעלינן ליה כנכסיה דבר מריון דהוו יקירי דמיהו טפי 
משאר נכסיה ולאו מדת סדום היא דזה נהנה וזה חיסר 
הוא, והלכה כרב יוסף. אבל היכא דלא עדיף לא בשבחא 
ולא בדמים וליכא הפרש בינייהו אפילו רב יוסף מודה 
דכופין על מדת סדום ופליג ליה אמצריה.#
והאי טעמא דמעלינן ליה כנכסי דברי מריון חזינא ביה 
פלוגתא ביני רבואתא, איכא מאן דאמר טעמא דמילתא 
דמצו למימר ליה האי חולקא דבעית למשקל בהאי שבחא 
אנן יהבינן ביה שבחא טפי עד דמעלינן ליה כנכסי דבר 
מריון דעדיפי טפי דכיון דשבח עדיף טפי, ולא גרסי בה 
מעלינן ליה עליה אלא מעלינן ליה כנכסי דבר מריון. ולפום 
הדין טעמא אי לא יהבי ביה אינהו שבחא טפי ממאי דיהיב 
ביה איהו מחייבי למפלג ליה אמצריה דהוייא לה מדת 
סדום. ואיכא מאן דסבירא ליה דאע"ג דלא יהבי ביה 
אינהו שבחא טפי כיון דעדיף חולקא בשבחא טפי משאר 
חולקי מצו לעלוייה עילויה כנכסי דבר מריון ולמימר ליה 
ניחא לך למיתב ביה כך וכך (כמאן) [כמאי] דבעו לעלוייה 
עילויה ואי לא שקול חולקך היכא דנפיל לך בגורל. 
ומסתברא כי האי טעמא בתרא וליתיה לטעמא קמא משום 
דאיכא עליה כמה פירכי, חדא דבנוסחי דייקי דגמ' מעלינן 
ליה עליה גרסינן, ועוד דאם כן לקתה מדת הדין, דמצו 
אמרי ליה לא ניחא לן למזבן מינך ולא מידי, את דבעית 
לסלוקן מחולקא דחזי לן למישקל בעידית במידי אחרינא 
שלא כדין אי ניחא לך לקבוליה בהאי עילויה דמעלינן ליה 
עילוך מוטב ואי לא לישקול כל חד מינן חולקיה בין 
בעידית בין בזיבורית, ואי לא איפשר למיפלג בכל חד 
מינייהו כגון דקאי נהרא או נגרא מן הצד נפלגינהו בגורל.#
ולא תימא הני מילי היכא דמעלו ליה עילויה בשיוויו 
אלא אפי' במאה בדמיו, חדא דמלישנא דמעלינן ליה 
כנכסיה דבר מריון לאו בדמי דשוי האי חולקא משמע דאם 
כן לימא בשויו ולא ליתלי בנכסי אחריני, ועוד דאי בהכי 
שויו ותו לא אלמא לאשוויי חולקי בדמים בלחוד הוא 
דבעינן, מכלל דלטעמיה דרבה אע"ג דלא שוו בדמים נמי 
פלגינן אמצריה, אמאי, זה נהנה וזה חיסר הוא ומאי כופין 
על מדת סדום איכא. אלא לאו דשוו בדמים, מכלל דרב 
יוסף סבר אע"ג דשוו בדמים נמי מצו לעלויי עילויה ביתר 
מיכן, וכיון דאפיקתיה משוויו לית ליה שיעורא, דמההוא 
טעמא דמצו לעלויי עילויה ביתר משיוויו פורתא מצו 
לעלויי עילויה טפי טובא. והכי נמי מסתברא, דאלת"ה רב 
יוסף גופיה היכי טעין להו לאחין מילתא דלא טעני אינהו, 
ודילמא אינהו לא הוה ניחא להו לעלויי כנכסי דבר 
מריון אההוא דקאי אמצריה בלחוד קאמר כמאן דאמר 
עד מאה בדמיו דאמרי ליה אנן מנתא דחזיא לן בעידית כי 
האי שיעורא שויא לן דאין אונאה לקרקעות, ואע"ג דשוי 
גבן כי האי שיעורא לא ניחא לן למיזבן מינך מנתך אפילו 
בבציר מהכין דאנן דין חלוקה בעינן למשקל לחולקא בין 
בעידית בין בזיבורית, את דבעית למשקל כוליה חולקא 
בעידית מעלינן ליה עלוך כנכסי דבר מריון או בטפי מהכין 
ולאו מדת סדום היא דזה נהנה וזה חיסר הוא, וכי האי 
גוונא ודאי מצי טעין להו אע"ג דלא טעני אינהו דהא לאו 
טענה באפי נפשיה היא כי היכי דליחוש שמא מתוכה 
ילמדו לשקר אלא לאלימא לטענתיהו דלא הוה ניחא להו 
למיפלג ליה אמצריה בלחוד הוא דאתיא ולמדחא טעמיה 
דרבא דאוקמה לטענתיהו דאחין במדת סדום הוא 
דאיצטריכא, קמ"ל דלאו מדת סדום היא מהאי טעמא 
דאמרן. #
תדע דהא בהדיא קא אמרינן גבי יבם דלא יהבינן ליה 
אחד מצרא, היכי דמי, אי דשוו חולקי להדדי מדת סדום 
היא ואפי' בעלמא דלאו יבם נמי פלגינן ליה אמצריה, אלא 
לאו דלא שוו חולקיה להדדי, ואע"ג דלא טעני אחין 
מעלינן ליה כנכסי דבר מריון [ו]מסתמא לא יהבינן ליה#
אחד מצרא אלא שקיל כולה דמטי ליה בגורל. תדע נמי 
דהא גבי שמעתא דחדא אהאי נגרא וחדא אהאי נגרא 
דקאמר רב יוסף טעמא דזימנין דהאי מידויל והאי לא 
מידויל לאו מטעמא דמעלינן ליה כנכסי דבר מריון הוא 
דהא לא ידעי הי מינייהו מידויל והי מינייהו לא מידויל כי 
היכי דליעלו ליה לההוא דמידויל כנכסיה דבר מריון, אלא 
טעמא דשייך למפלג בכל חדא מינייהו קאמר, ואע"ג 
דליכא חדא מינייהו דעדיפא השתא מחברתה מצו כייפי 
ליה למפלג בתרוייהו משום חששא דלקמיה [ו]לאו מדת 
סדום היא, וכ"ש היכא דברירא מילתא דחדא מינייהו 
עדיפא מחברתה דכי אית בה דין חלוקה בכל חדא מינייהו 
לא מצי חד מינייהו לאפקועי למנתא דחד מינייהו מעידית 
מטעמא דמדת סדום לא בדמים יתרים ולא בקרקע דגריע 
מיניה. והיינו טעמא דנקט הכא טעמא דמעלינן ליה וגבי 
שמעתא דחדא אהאי נגרא וחדא האי נגרא טעמא דהאי 
מידויל והאי לא מידויל, משום דקמייתא מיירי בדקיימי 
כולהו חולקי אחד נגרא דהא בחדא ארעא עסקינן וכגון 
דבריר שבחיה דההוא חולקא וקא בעי למפלג ליה 
אמצריה, דמשום דמעלינן ליה כנכסי דבר מריון איכא 
דכיון דידיע שבחיה מצו אמרי ליה לא ניחא לן למיתביה 
ניהלך אלא במאה בדמיו, ואלו משום דהאי מידויל והאי לא 
מידויל ליכא דחדא ארעא היא ואחד נגרא קיימא. ואלו 
בתריתא כיון דבתרתי ארעתא דלא עדיפא חדא מינייהו 
מחברתא קאי אלא (לא) דקיימא חדא אהאי נגרא וחדא 
אהאי נגרא, אשתכח דלא שייך בה טעמא דמעלינן ליה 
כנכסי דבר מריון אלא היכא דבריר שבחא היכא קאי, אלא 
כי שייך בה [טעמא] דהאי מידויל והאי לא מידויל הוא 
דשייך בה. ולא שנא בקמייתא ולא שנא בבתרייתא כיון 
דלא שוו חולקי להדדי דינא הוא דכל היכא דאפשר למפלג 
בכל חדא מינייהו כי היכי דלשקול כל חדא מינייהו חולקא 
בין בעידית בין בזיבורית ומטי ליה לכל חד מינייהו בכל 
פיסקא דמטי ליה כשיעור אחד מצרא לא מצי חד מינייהו 
למכפייה לחבריה למיפלג ליה אמצריה ולא למיתב ליה 
כוליה חולקיה אחד מצרא אלא בחדא ארעא, דבחדא ארעא 
לא פלגינן ליה לחד חולקא אתרי מצריה כדברירנא לעיל 
(סי' קנח ד"ה והשתא) מדינא דבכור:#
#
קס. חדא אהאי נגרא וחדא אהאי נגרא אמר רבה 
כגון זה כופין על מדת סדום מתקיף ליה רב 
יוסף זימנין דהאי מידויל והאי לא מידויל והלכתא כרב 
יוסף. והא שמעתא לא מיתוקמא אלא בתרתי ארעתא 
דפלגינן מהדדי וקיימא חדא אהאי נגרא וחדא אהאי נגרא 
ושויאן להדדי בין בשבח בין בדמים ואית בה דין חלוקה 
בכל חדא מינייהו באנפי נפשה מיהו קיימא חדא אמצרא 
דחד מינייהו, ולהכי לא איצטריך גמרא לפרושי 
לטענתיה דבעל דין משום דמיירי דומיא דהך קמייתא 
דהוה קאי חד חולקא אמצרא דחד מינייהו וכי קא פלגי 
אמר להו פלוגי לי אמצראי. דרבה סבר כגון זה כופין על 
מדת סדום דהא ליכא הפרש בין האי חולקא להאי חולקא 
לא בשבח ולא בדמים והוה ליה זה נהנה וזה לא חיסר, וכ"ש 
היכא דהאי דקיימא אמצריה גריעא מהך אחריתי. ורב 
יוסף סבר כיון דזימנין דהאי משתכחי ביה מיא למידלא 
ולאשקויי מיניה והאי לא משתכחי ביה מיא למידלא מיניה 
מחמת דיביש ואית בה בכל חדא מניהי עדיפא דההוא 
דמדויל מידויל לתרוייהו וההוא דלא מידויל לא מידויל 
לחד מניהי ולאו מדת סדום היא דזה נהנה וזה חיסר הוא 
וקיימא לן כרב יוסף.       #
הילכך דינא הוא דאי אית בה בכל חדא מניהי דין 
חלוקה פלגי לה לכל חדא מינייהו חלקים שוים בין בשבח 
בין בדמים. אי ההוא פלגא דקאי אמצריה לא עדיף מהך 
פלגא אחרינא לא בשבח ולא במדה ולא בדמים יהבינן ליה 
אמצריה בלא גורל, ובהא אפילו רב יוסף מודי. ואי לא 
איפשר לאשוויינהו בשבח ובמדה משוינן להו בדמים 
ומוספינן לכחוש במדה כנגד חצי שבחו [ד]שמ(י)ן עד דשוו 
בדמים ופלגי להו בגורל. וההיא ארעא אחריתי דלא קיימא 
אמצריה בין דשוו פלגי דידה להדדי בשבח ובדמים בין 
דלא אפשר לאשוויינהו אלא בדמים פלגי להו בגורל כל חד 
וחד היכא דמטי ליה. ואי כל חדא מניהי לית בה דין חלוקה 
באנפי נפשה, כיון דכי לא קיימא חדא מניהי אמצרא דחד 
משותפי הוי דינא למפלג חדא כנגד חדא בגורל ולא 
חיישינן לטעמא דזימנין דהאי מידויל והאי לא מידויל 
כדבעינא לברורי בשמעתא, השתא דקיימא חדא אמצרא 
דחד מינייהו נמי פלגי ליה אמצריה דזה נהנה וזה לא חיסר 
הוא דאי לא פלגי ליה אמצריה על כרחיה פליג חדא כנגד 
חדא בגורל.#
ואע"ג דקיימא לן דלא שנא חלק בכור ולא שנא חלק 
פשוט אחד מצרא יהבינן ליה ואע"ג דלא שוו חולקיה 
בשבחא להדדי אלא בדמים כדברירנא לעיל, ואלו הכא כי 
איכא דין חלוקה בכל חדא מניהי לא פלגינן להו אחד 
מצרא, התם בחדא ארעא דכיון דההוא חולקא דנפל ליה 
מעיקרא בחד מיצרא הוא דנפל ליה יהבינן ליה אחד 
מיצרא, אבל בתרתי ארעתא דמעיקרא כי נפל ליה חולקיה 
בתרי מצרי הוא דנפל ליה, כל היכא דלא שויין להדדי דלא 
שייך בה טעמא דכופין על מדת סדום לא יהבינן ליה#
אחד מיצרא ואפי' לגבי בכור ופשוט, דהא הכא דמסתמא 
בפשוט ופשוט וכיוצא בהן קאי דאית ליה לכל חד מינייהו 
למיפלג ליה אחד מיצרא וכיון דתרתי ארעתא נינהי ואית 
בה בכל חדא מניהי באנפי נפשיה דין חלוקה לא פלגינן ליה 
לחד מיניהי אחד מצרא למיפלג חדא כנגד חדא בגורל. #
#
וה"ה לכל תרתי ארעתא דפלגינן מהדדי דכל חדא 
מניהי באנפי נפשה קיימא ואי אית בה דין חלוקה בכל חדא 
מניהי באנפי נפשה שקיל פלגא בהאי אחד מיצרא, ואי 
ליכא דין חלוקה בחדא מניהי באנפי נפשה כי שויאן להדדי 
בין בשבח בין בדמים [בין] במדה אע"ג דקיימא חדא אהאי 
נגרא וחדא אהאי נגרא פלגי חדא [כנגד חדא] בגורל, דכי 
חיישינן לטעמא דזימנין דהאי מדויל והאי לא מדויל היכא 
דאיפשר לקיומי חלוקה בכל חדא מיניהי דלא מצי אמר 
שקיל את חדא ואנא חדא, דכיון דאיפשר לקיומיה חלוקה 
בתרוייהו באנפא דאי מדויל מדויל לתרוייהו ואי לא מדויל 
לא מדויל לחד מינייהו חלוקה בכל חדא מינייהו עדיפא. 
אבל היכא דמיעכבא חלוקה בתרוייהו מטעמא דזימנין 
דהאי מדויל והאי לא מדויל לא, דעיקר האי טעמא כי 
איתמר היכא דאית בה דין חלוקה בכל חדא מיניהי באנפי 
נפשא וקא בעי חד מינייהו למיפלג ליה אמצריה ולמישקל 
ההיא דקיימא אמצריה איתמר למימר דלא פלגינן ליה 
אמצרא אלא פלגי בכל חדא מינייהו כדברירנא, אבל 
לעכוביה חלוקה מטעמא דזימנין דהאי מדויל והאי לא 
מדויל לא מעכבינן. #
#
תדע דהא גבי אמהאתא (להלן יג,ב) דזימנין חלשא חדא 
ובריא חדא אי נמי דמיתה חדא וקיימא חדא וטעמא דלא 
חזיין למלאכה דהדדי הוא דכי אמר ליה שקול את חדא 
ואנא חדא לאו גוד או איגוד הוא, מכלל דאי חזיאן למלאכה 
דהדדי גוד או איגוד הוא, ואי ס"ד האי טעמא דזימנין 
דהאי מדויל והא לא מדויל אלים לעכובי חלוקה כי היכי 
דאלים לעכובי חלוקה, אלים נמי לעכובי בגוד את חדא 
ואיגוד אנא חדא, דהתם נמי שייך טעמא דזימנין דהאי 
מדויל והאי לא מדויל. ואי משום דקא מבחר ליה לחבריה 
למישקל הי מינייהו דבעי, כיון דלא ידיעי השתא הי 
מינייהו מדויל והי לא מדויל כי היכי דלבחר לנפשיה ההוא 
דמדויל אע"ג דמבחר ליה נמי כמאן דלא מבחר ליה דמי. 
אלא לאו ש"מ דלא חיישינן להאי טעמא אלא היכי דאיפשר 
לקיומי חלוקה בתרוייהו, אבל לעכובי בחלוקה אי נמי בגוד 
את חדא ואנא חדא דדמי לחלוקה לא מהני לעכוביה. והתם 
גבי אמהאתא דכי חזיאן למלאכה דהדדי דקאמרינן דאית 
בהו דינא דגוד את חדא ואיגוד אנא חדא דשמעת מינה 
דדוקא דמיבחר ליה חד מינייהו לחבריה בדינא דגוד או 
איגוד אבל למיפלג חדא כנגד חדא בשומתה על ידי גורל 
לא, התם דלא שויאן להדדי בשבחא, דכל היכא דלא 
שויאן בשבחא כיון דתרי גופי נינהו אי פלגי להו בגורל 
כקוביא דמי. אבל היכא דשויאן בשבחא ובדמים וחזיאן 
למלאכה דהדדי פלגי חדא כנגד חדא על ידי גורל, דכיון 
דלא איפשר למיפלג בכל חדא מיניהי לא אלים טעמא 
דזימנין דהאי מידויל והאי לא מידויל לעכובי בחלוקה 
לגמרי כדברירנא. וכיון דאית בהו דין חלוקה בגורל לית 
דינא דגוד או איגוד, דלא דיינינן דינא דגוד או איגוד אלא 
היכא דלית בה דין חלוקה אבל היכא דאית בה דין חלוקה 
לית דינא דגוד או איגוד, דע"כ ל"פ רב יהודה ורב נחמן 
אלא היכא דאין בהן כדאי לזה  וכדאי  לזה אבל היכא דיש 
בהן כדאי לזה וכדאי לזה דכולי עלמא לית דינא דגוד או 
איגוד אלא דין חלוקה הוא דאיכא. #
וה"מ דלית בה דין חלוקה בחדא מיניהי, אבל איכא דין 
חלוקה בחדא וליכא באידך, כיון דלא משכחת לה דפלגי 
חדא כנגד חדא בגורל אלא היכא דחזיאן להנאה דהדדי 
כגון כרם וכרם שדה ושדה דשוו שיעורייהו לענין דין 
חלוקה (בחדא וליכא באידך) לא סגיא דלא נפישא ההיא 
דאית בה דין חלוקה אאידך דלית בה דין חלוקה, וכל היכא 
דלא שויאן במדה ליכא מן דינא למיפלג חדא כנגד חדא 
בגורל, והכא כיון דנפישא חדא מינייהו במדה דהא לית בה 
דין חלוקה אלא בחדא מינייהו דינא הוא דפלגי לה לההיא 
באנפי נפשיה ואידך דלית בה דין חלוקה אית בה דינא דגוד 
או איגוד באנפי נפשיה.#
ולא תימא הנ"מ למפלג בגורל דההוא דמטיא ליה ההיא 
דלא נפישא במדה אית ליה פסידא וכקוביא דמי, דאפי' 
היכא דהדר פלגי ליה לההוא טופיאנא וקא מטי ליה לכל חד 
מינייהו מיניה כשיעור, כיון דלמר מטי ליה חולקיה אחד 
מצרא ולמר אתרי מצרי אית ליה פסידא, אלא אפי' היכא 
דמבחר ליה חד מינייהו לחבריה למשקל הי מניהי דבעי 
בלא תוספת דמים לאו כל כמיניה, דאי מטעמא דלא ליעכב 
דין חלוקה הני מילי היכא דלית בה דין חלוקה בחדא 
מיניהי באנפי נפשה דכיון דלא איפשר לקיומי חלוקה בחדא 
אלא אגב חברתה תרוייהו משעבדן להדדי לדין חלוקה, 
ולאו משום דין חלוקה דהדדי אלא כל חדא מיניהי משום 
דין חלוקה דנפשה. אבל היכא דאית בה דין חלוקה בחדא 
אע"ג דליכא באידך כיון דההיא דאית בה דין חלוקה אפשר 
לקיומיה בה דין חלוקה באנפי נפשה לא משתעבדא 
לחברתה כלל, דלא משעבדינן חד גופא דאית בה דין 
חלוקה לגופא אחרינא דלית ביה דין חלוקה אלא כל חד 
מינייהו באנפי נפשיה קאי. [ו]אי מטעמא דכופין על מדת 
סדום נמי הני מילי היכא דזה נהנה וזה לא חיסר, אבל הכא 
כיון דזימנין דהאי מדויל והאי לא מדויל זה נהנה וזה חיסר 
הוא, דאלת"ה אפילו היכא דאית בה בכל חדא מינייהו 
דין חלוקה באנפי נפשה נמי ליפלוג חדא כנגד#
חדא, אלא משום דזה נהנה וזה חיסר הוא. ואי מטעמא 
דגוד או איגוד נמי ליכא, דלא דשייך דינא דגוד או איגוד 
אלא היכא דליכא דין חלוקה אבל הכא כיון דאיכא דין 
חלוקה בחדא לא שייך בה דינא דגוד או איגוד כלל אלא 
דין חלוקה הוא דאיכא, הילכך דינא הוא דפלגי לההיא 
דאית בה דין חלוקה באנפי נפשה ואידך דלית בה דין 
חלוקה קיימא בשותפות עד דתבע ליה חד מינייהו לחבריה 
עילויה בדינא דגוד או איגוד על ידי דמים.#
#
#
ומנא תימרא דהאי שמעתא בתרתי ארעתא דפלגינן 
מהדדי עסקינן, חדא מדקאמרינן חדא אהאי נגרא וחדא 
אהאי נגרא ולא קא אמרינן חד גיסא אהאי נגרא וחד גיסא 
אהאי נגרא כדקאמרינן גבי חד גיסא נגרא וחד גיסא נהרא, 
דהא ברירנא (לעיל ד"ה חדא) דבדקיימא חדא מניהי אמצרא 
דחד משותפי עסקינן דהא אשמעתא קמייתא קאי. ועוד 
מדלא אצטריך לפרושי טענתא דבעלי דינין, ואי  בחדא 
ארעתא לא משכחת לה דלהוי חד גיסא אהאי נגרא וחד 
גיסא אהאי נגרא ולהוי גיסא תליתאה אמצרא דחד 
משותפי, דאי נמי פליג אמצריה לא סגיא ליה לאידך 
חולקא דלא ליקום אתרי נגרי, דאי מזרח אחד נגרא ומערב 
אחד נגרא וצפון או דרום אמצרא דחד מנייהו כי פליגי ליה 
אמצריה נמי קא מטי ליה לכל חד מינייהו חולקיה אתרי 
נגרי, ואי מזרח אחד נגרא וצפון או דרום אחד נגרא וקאי 
מערב אמצרא דחד מינייהו כ"ש דכי פלגי ליה אמצריה לא 
מטי ליה לדיליה חולקא אלא אחד נגרא ואלו להאי דמעכב 
עליה קא מטי ליה חולקא אתרי נגרי. אלא לא משכחת לה 
אלא בתרתי ארעאתא דפליגן מהדדי וקיימא חדא אהאי 
נגרא וחדא אהאי נגרא וקיימא חדא מינייהו אמצרא דהך 
נגרא מהאי גיסא ואמצרא דחד משותפי מאידך גיסא. 
ובדשויאן תרוויהי בשבחא עסקינן, דאי לא שויאן להדדי 
מאי איריא משום דזימנין אהאי מדויל והאי לא מדויל, 
תיפוק לי משום שבחא, ותו מאי שנא קמייתא דנקט טעמא 
דמעלינן ליה כנכסי דבר מריון ומאי שנא הכא דלא נקיט 
טעמא אלא משום דזימנין דהאי מדויל והאי לא מדויל, 
אלא משום דקמייתא קא מיירי כגון דעדיפי חולקי מהדדי 
והכא קא מיירי כגון דשוויאן ארעתא להדדי בין בשבחא 
בין בדמים כדברירנא לעיל, דאי לאו טעמא דזימנין דהאי 
מדויל והאי לא מדויל הוה דינא דלשקול חד חדא וחד חדא 
בגורל ואי קיימא חדא אמצרא דחד מינייהו שקיל לה בלא 
גורל כשמעתא דתרווייהו אחד נגרא, אלא השתא דחדא 
אחד נגרא וחדא אחד נגרא פלגי לה לכל חדא מניהי היכא 
דאית בה דין חלוקה כדברירנא.#
וממאי תימרא דבאית בה דין חלוקה בכל חדא מניהי 
עסקינן ורב יוסף למיפלג בכל חדא מניהי קאמר, מדקאמר 
טעמא דזימנין דהאי מדויל והאי לא מדויל ואי למיפלג חדא 
כנגד חדא בגורל קאמר מאי נפ"ל מינה אכתי קושיא 
דזימנין דהאי מדויל והאי לא מדויל בדוכתיה קאי, אלא לא 
משכחת להאי חששא תקנתא בחלוקה אלא היכא דפלגי לה 
לכל חדא מניהי ושקיל כל חד מינייהו פלגא בהא ופלגא 
בהא כדברירנא. #
ומסתברא דשדה הבעל היכא דלא שייכי באידך כתרוייהו 
אחד נגרא דמיאן. ולאו משום דכולהו מיא מיטרא שתיאן, 
דאי מהאי טעמא אדרבה כיון דזימנין דנחית מיטרא אהא 
ולא נחית אהא כדכתיב (עמוס ד,ז) חלקה אחת תמטר כו' 
כחדא אהאי נגרא וחדא אהאי נגרא דמיאן, אלא משום 
דאפי' כי פלגי בתרווייהו נמי לא מפקי מהאי חששא, 
דזימנין דמטי מיטרא להאי פלגא ולא מטי לאידך פלגא 
וזימנין דמשתדף האי פלגא ולא משתדף הך פלגא, וכיון 
דלא מהניא להו פלוגתא דכל חדא כנגד חדא עדיף להו. 
ודוקא דלא מתברר דשייכי בחדא מינייהו דלא שייכי 
באידך אבל היכא דמיתברר דזימנין דשייכי בחדא תיוהי 
דלא שייכי באידך, אי ידיע בהי מינייהו שייכי ובהי 
מינייהו לא שייכי הא לא שויאן בשבחא. ואי לא ידע כגון 
דקיימן בתרי באגי ואיכא בגא דמעלי ליה רובא דמיטרא 
ואיכא דקשי ליה, ואפילו בחד באגא נמי איכא כי האי 
גוונא היכא דחדא בקעה וחדא גבעה חדא בתולה וחדא 
עבודה וזימנין דהוי גשמי שנה מרובין וזימנין מועטין ולאו 
מילתא דאיכא למיקם עלה היא, כל כי האי גוונא לאו 
כמאן דלא שויאן בשבחא דמיין אלא כחדא אהאי נגרא 
וחדא אהאי נגרא דמיין. ואע"ג דלא שנא היכא דלא שויין 
בשבחא ולא שנא היכא דקיימא חדא אהאי נגרא וחדא 
אהאי נגרא חד דינא נינהו דאידי ואידי שקיל כל חד 
מינייהו פלגא בהא ופלגא בהא, ה"מ היכא דאית בה בכל 
חדא מינייהו דין חלוקה, אבל היכא דלית בה דין חלוקה 
בחדא מניהי איכא לפלוגי בה, דאלו היכא דידיע דלא 
שויאן בשבחא מחמת דהאי עידית והאי בינונית או 
זיבורית, אי נמי מחמת דידיע דשייכי תיוהי בהא ולא 
שייכי באידך, לאו כל כמיניה דחד מינייהו למכפייה 
לחבריה למיפלג חדא כנגד חדא בגורל דכקוביא דמי, ואלו 
גבי חדא אהאי נגרא וחדא אהאי נגרא כל היכא דשויאן 
בשבחא ובדמים ולא איפשר להו למיפלג כל חדא מיניהי 
באפי נפשה מחמת דלית בה דין חלוקה כייפי אהדדי 
למיפלג חדא כנגד חדא בגורל כדברירנא לעיל:#
.>פ:תפח <#
#
קסא. תרוייהו אחד נגרא אמר רב יוסף [כגון] זה 
ודאי כופין על מדת סדום מתקיף לה אביי [מצי] 
אמר בעינא אפושי אריסי והלכתא כרב (יוסי) [יוסף] 
אפושי אריסי לא כלום הוא. האי שמעתא לא מיתוקמא 
אלא בתרתי ארעתא דפליגן מהדדי וקיימן תרויהי אחד 
ניגרא, והוא דשויאן בשבחא ובדמים וקימא חדא אמיצרא 
דחד משותפי דומיא דהנך קמיאתא, וכל שכן היכא דהאי 
דקיימא אמצריה כחישא מהך. וקאמר ליה בר מיצרא טול 
אתה שמן ואני כחוש מדה במדה. רב יוסף סבר כגון הא#
ודאי כופין על מדת סדום, דכיון דהאי דקיימא אמצריה לא 
עדיפא מהך אחריתי לא בשבחא ולא בדמים וקיימן תרויהי 
אחד נגרא דכל כמה דמדויל לתרויהי מידויל זה נהנה וזה 
לא חיסר הוא ודינא הוא דיהבינן ליה לבר מצרא ההיא 
ארעא דקיימא אמצריה בלא גורל. ואביי סבר לאו מדת 
סדום היא דמצי אמר ניחא לי למישקל חולקא בכל חדא 
מניהי כי היכי דליהוי(א)ין לי תרתי פיסקי, דבעינא 
לאפושי אריסי דמתהני לי מינייהו במילי דעלמא כדאמרי' 
התם  אריסא למרי ארעא משתעבד, אי נמי איידי דמקני כל 
חד מינייהו בחבריה פלחי טפי. ואיפסיקא הילכתא 
כוותיה דרב יוסף, ואי משום אפושי אריסי ולא כלום הוא 
דלאו שבחא דשייך בגופא דארעא הוא דלגבי גופא דארעא 
גריעותא היא. וש"מ דכל היכא דשויאן ארעתא להדדי בין 
בשבח בין בדמים בין בדוכתא דשתיאן מיניה פלגי חדא 
כנגד חדא בגורל כי היכי דלימטי ליה לכל חד מינייהו 
חולקיה אחד מיצרא, דכיון דכי קיימא חדא אמצרא דחד 
מינייהו פלגי' ליה אמצריה בלא [גורל] מטעמא דזה נהנה 
וזה לא חיסר, כל שכן היכא דלא קיימא חדא אמצרא דחד 
מינייהו דפלגי' להו חדא כנגד חדא בגורל דזה נהנה וזה 
נהנה הוא דלימטיה ליה לכל חד מינייהו חולקיה אחד 
מיצרא. ולא שנא אית בה בכל חדא מניהי דין חלוקה 
באנפי נפשה ולא שנא לית בה בחדא מניהי דין חלוקה 
באנפי נפשה הכין דינא כדאמרן, דהא הכא דבדאית בה 
בכל חדא מניהי דין חלוקה באנפי נפשה עסקינן, מדקא 
סבר אביי למימר דפלגי בכל חדא מניהי מטעמא דבעינא 
אפושי אריסי, וכיון דאפילו כי אית ביה דין חלוקה בכל 
חדא מניהי פלגא חדא כנגד חדא דחלוקה אחד מיצרא 
עדיפא, כ"ש היכא דליכא דין חלוקה בחדא מניהי דכי 
שויאן להדדי לית דינא דגוד או איגוד אלא פלגי חדא כנגד 
חדא בגורל, דהא כל היכא דשייך דין חלוקה לית דינא 
דגוד או איגוד, אלמא חלוקה עדיפא מדינא דגוד או איגוד 
אפילו היכא דלא שויאן להדדי דליכא למיפלג להו אלא 
[אתרי] מצרי, וכיון דחלוקה אחד מיצרא היכא דשויין 
להדדי עדיפא מחלוקה אתרי מצרי כ"ש דעדיפא מדינא 
דגוד או איגוד, דאפילו חלוקה אתרי מצרי עדיפא מיניה. 
וסברא נמי הוא, דהיכא דאית בה דין חלוקה בכל חדא 
מניהי טעמא מאי, טעמא דזה נהנה וזה לא חיסר הוא, כי 
לית בה בחדא מיניהי דין חלוקה נמי זה נהנה וזה לא חיסר 
הוא.#
>פ:רמ<ומנא תימרא דהא נמי בתרתי ארעתא דפליגן מהדדי 
עסקינן, דאי בחדא ארעא בהא לימא אביי בעינא אפושי 
אריסי, סוף סוף חד פיסקא הוא דמטי ליה ומאי אפושי 
אריסי איכא גביה. ואע"ג דחזינן מאן דאמר לה משום 
דבעי חבריה לאפושי אריסי חד מהאי גיסא וחד מהאי גיסא 
וקא מינטרא ארעיה דהא דקימא בי מצעי, לאו מילתא 
היא, דבאריסי דחבריה לא מינטרא ארעיה דידיה והוה 
ליה זה חיסר וזה לא נהנה וקשי טפי ממדת סדום. ועוד 
דאי נמי פליג ליה לחבריה אמצריה לא סגיא דלא קיימא 
ארעא דידיה בי מצעי דתרתי ארעתא דתרי אריסיה חדא 
דהאי שותפותא (בחדא) [וחדא] דשאר אינשי דסמיכא ליה 
מאידך גיסא. וכי תימא כגון דקיימא סמוך לר"ה, בהא 
לימא רב יוסף כופין על מדת סדום, וגמרא נמי אמאי מפיק 
לה כרב יוסף, זה נהנה וזה חיסר הוא, דההוא חולקא 
דסמיך למצריה דבר מצרא וקאי בי מצעי עדיף טפי מהאיך 
חולקא דסמיך לר"ה דמטיא ליה ידא דעוברים ושבים טפי. 
אלא על כרחיך הא נמי לא מיתוקמא אלא כגון דמפלגן 
ארעתא מהדדי וקיימן תרויהי אחד נגרא. ואי שויאן בין 
בשבחא בין במדה בין בדמים דינא הוא דאי קיימא חדא 
מינייהו אמיצרא דחד מינייהו יהבינן לה ניהליה בלא גורל 
ושקיל לה שותפיה לאידך אחריתי, וכ"ש היכא דהך 
אחריתי שמינא טפי מהאי דקיימא אמצריה וקאמר ליה טול 
אתה שמן ואנא כחוש מדה במדה. ואי שויאן בשבחא ולא 
בדמים מחמת דלא שויאן במדה ואע"ג דקיימן תרויהי אחד 
נגרא ליכא מן דינא למפלג ליה לבר מיצרא אמיצרי אלא 
איכא דפחיתא במדה וניחא ליה למישקל ההוא טופיאנא 
דמשתייר ליה בהך ארעא אחריתי בקרקע דלא מצטריך 
שותפיה למיזבן מיניה ולא לזבוניה ליה מחולקיה מידי ולא 
למישקל חולקיה בתרי פיסקי. אבל היכא דנפישא ההיא 
דקיימא אמצירי במדה אע"ג דלא נפישא בדמים (ו)מצי 
חבריה למימר ליה אנא בההיא דנפישא במדה ניחא לי או 
ניפלוג בתרוייהו, וכן היכא דפחיתא במדה ולא ניחא ליה 
למישקל ההוא טופיאנא דמשתייר ליה בהך ארעא אחריתי 
בקרקע אלא במעות לית ליה מדינא למיפלג ליה אמצריה 
משום דמצטריך שותפי להדורי ליה דמי ההוא טופיאנא.#
#
וה"ה היכא דלא קיימא חדא מניהי אמצרא דחד משותפי 
דלא מצי אמר ליה נפלוג חדא כנגד חדא בגורל ומאן דנפיל 
ליה חולקיה בגדולה להדר ליה לחבריה בחולקיה מההוא 
טופיאנא דמטי ליה קרקע או מעות, דלא ניחא ליה לחבריה 
למישקל מעות במנתא דחזיא ליה בקרקע, ולא נמי למיפלג 
ליה אתרי מצרי ולחבריה אחד מצרא, דחולקה דנפיל אחד 
מיצרא עדיף בדמים, ואי נמי משוו להו בדמים על ידי 
תוספת מדה או מעות אכתי לא שוו להדדי דההוא דנפיל 
אחד מיצרא אע"ג דלא עדיף בדמים עדיף בשבחא דגופיה 
מחמת דקאי אחד מיצרא, והוה ליה כמאן דעדי' בשבחא 
ולא עדי' בדמים והאי דפלגינן ליה אתרי מצרי עדי' מחמת 
תוספת מדה או תוספת מעות, הילכך הוו להו ככל חולקי 
דאפשר לאשוויינהו להדדי דכל כמה דלא שוו להדדי ליכא 
למיפלגינהו בגורל דכקוביא דמי ולית בהו דין חלוקה 
בגורל אלא בכל חדא מינייהו באנפי נפשה.#
ולא תימא הני מילי היכא דאי פלגינן להו חדא כנגד חדא 
כדאמרן קא חסר ההוא דנפיל ליה חולקיה אתרי מצרי בחד 
מחולקי דמטו ליה, דאי הוה פליג לכל חדא מניהי הוו מטו 
ליה תרי פיסקי מצעי והשתא קא מטו ליה חד רבא טפי וחד 
זוטא טפי, אלא אפילו היכא דמטו ליה תרי פיסקי 
כדמעיקרא, כגון דהוה תרי שותפי ונפלן להו תרי ארעתא 
חדא גדולה בת תלתין ושיתא קבין וחדא קטנה בת תמניסר 
קבי דאית בה דין חלוקה לתרי, דאי פלגי בכל חדא מינייהו 
קא מטי ליה לכל חד מינייהו חולקיה אתרי מצרי, חד בר 
תשעת קבין דמטי ליה בפלגא דקטנה וחד בר תמניסר קבין 
דמטי ליה בפלגא דגדולה דהוו להו עשרין ושבעה קבי לכל 
חד וחד. והשתא נמי דפלגי גדולה כנגד קטנה כדאמרן מאן 
דנפיל ליה חולקיה בגדולה אחד מיצרא לא קא מטי ליה 
טפי מעשרין ושבעה קבין והאיך דנפיל ליה חולקיה בקטנה 
מטי ליה חולקיה אתרי מצרי תמניסר בקטנה ותשעה 
בגדולה, אשתכח דבין הכי ובין הכי תרי פיסקי קא מטו 
ליה חד בר תמניסר וחד בר תשעה, לא אמרינן זה נהנה וזה 
לא חיסר הוא, דאע"ג דלגבי הך חלוקה אחריתי זה נהנה 
וזה לא חיסר הוא לגבי האי חלוקה דמפלג גדולה כנגד 
קטנה מיהת כיון דלא שוו בה חולקי להדדי זה נהנה וזה 
חיסר הוא, דהא איפשר לעלויה לההוא שבחא דחד מיצרא 
בדמים ולאשוויינהו (ו)לחולקי על ידי תוספת מדה או 
מעות, לאו כל כמיניה למיפלג שוה בשוה ואפילו על ידי 
גורל דכקוביא דמי. ואע"ג דחבריה לאו למיפלג על ידי 
תוספת מדה ולא על ידי תוספת מעות קא בעי אלא למיפלג 
בכל חדא מניהי בשוה קא בעי דלא קא משתרשי ליה בין 
חלוקה לחלוקה ולא מידי, ההוא משום דלא ניחא ליה 
למיתבע חלוקה דלא שוו בה חולקי להדדי דמצי חבריה 
לעכובי בה עליה ואי נמי לא הוה מעכיב לא ניחא ליה 
לדיליה למיפלג בגורל חולקי דלא שוו להדדי דילמא נפיל 
ליה חולקי דלא ניחא ליה בגויה, דאלו אתו תרווייהו לקמן 
למיפלג להו ולא טעין חד מינייהו היכי בעי מפלג אנן כי 
פלגינן להו חד מיצרא כנגד תרי מצרי מצי ההוא דשקיל 
אתרי מצרי למימר אנא הוה יהיבנא כמה דליפול לי חולקי 
אחד מצרא (למימר), ואי פלגינן להו ע"י תוספת מדה או 
מעות מצי ההוא דנפיל ליה חולקיה אחד מצרא למימר לא 
ניחא לי בחולקא דפחית במדה ולא נמי לאוסופי מעות 
בחולקא דהוה במדה, ואשתכח דליכא מדינא למיפלג להו 
בגורל להדדי דהיינו למיפלג בכל חדא מניהי שוה בשוה. 
וכיון דאלו שתיק האי דבעי למיפלג בכל חדא מיניהי והוה 
בעי מינן למיפלג ליה כדין אע"ג דקא טעין אידך למפלג 
ליה חולקיה דלא שוו להדדי בין על ידי תוספת דמים בין 
שוה בשוה לא הוה פלגינן להו אלא בכל חד מינייהו שוה 
בשוה, השתא דטעין חד מינייהו נמי למיפלג בכל חדא 
מינייהו שוה בשוה ואידך קא טעין למיפלג חולקיה דלא 
שוו להדדי הדין עם הראשון דאטו משום דקא טעין בדין 
מגרע גרע. אבל ודאי אי מבחר ליה חבריה למיפלג חד 
מצרא כנגד תרי מצרי אדעתא דמשקל הי מינייהו דבעי 
בלא תוספת דמים ובלא תוספת מדה, כיון דשויין במדה 
וקיימן תרווייהו אחד נגרא הדין עמו דזה נהנה וזה לא 
חיסר הוא וכופין על מדת סדום. אבל ע"י תוספת מדה או 
דמים לא דלא ניחא ליה לאוסופי מידי בחלוקה דאיפשר 
לאשווייה בלא תוספת דכל כי האי גוונא נמי גוד או איגוד 
הוא כדמיברר לקמן וכל היכא דאיכא דין חלוקה לית דינא 
דגוד או איגוד:>פ:תפח <#
>פ:תפכ<#
[יג,א] קסב. חד גיסא ניגרא וחד גיסא נהרא פלגי לה 
בקרנא זול. כגון דמשיך נגרא מקרן 
מזרחית צפונית עד קרן מזרחית דרומית ומקרן מזרחית 
דרומית עד קרן דרומית מערבית, ומשיך נהרא מקרן 
דרומית מערבית עד קרן מערבית צפונית ומקרן מערבית 
צפונית עד קרן צפונית מזרחית, דאשתכח דמשיך נגרא 
תרתי רוחי דסמיכן להדדי מחד גיסא כמין גם ומשיך נהרא 
תרתי רוחי אחרניאתא דסמיכן להדדי מאידך גיסא נמי 
כמין גם, דכיון דסמיכן רוחאתא להדדי חד גיסא קרי ליה. 
והיינו טעמא דפלגי לה בקרנא זול, דאי פלגי ליה מחצי 
רוח מזרחית עד חצי רוח מערבית אשתכח דההוא דמטי 
ליה כולה רוח דרומית מטי ליה מנגרא טפי וההוא דמטי 
ליה כולה רוח צפונית מטי ליה מנהרא טפי, אלא פלגי לה 
בקרנא זול, דפסקי לה באלכסון מקרן מזרחית דרומית עד 
קרן מערבית צפונית ושקיל חד מינייהו רוח מזרחית 
וצפונית ושקיל אידך רוח דרומית ומערבית, דאשתכח 
דכל חד מיניהו לא קא שקיל חולקא לא מנגר ולא מנהרא 
טפי מחבריה. ואע"ג דכל כי האי גוונא כולהו חולקי כי 
הדדי נינהו כי פלגי להו בגורל פלגי דלא ליתו להו 
לאינצויי. ואי שוו חולקי להדדי בין בשבחא בין במדה 
וקאי חד גיסא אמיצרא דחד מינייהו פלגינן ליה אמצרא 
בלא גורל מידי דהוה אכולהו חולקי דשוו להדדי.#
נקוט הדין כללא בידך, דכל היכא דשוו חולקי להדדי 
בין בשבח בין במדה בין בדמים בין בדוכתא דדלו מיניה 
כגון דקיימי תרוייהו אחד נגרא, והוא הדין בשדה הבעל 
היכא דשויאן להדדי בחששא דתיוהי, בין בחדא ארעא בין 
בתרתי ארעאתא דפליגן מהדדי, כל היכא דאית בה בכל 
חד מיניהו כשיעור ולא קאי חד מחולקי אמצרא דחד 
מיניהו ולית ליה לחד מינייהו זכותא למיברר ליה טפי 
מחבריה פלגינן להו בגורל ושקיל כל חד מינייהו ההוא 
פיסקא דמטי ליה בגורל כדברירנא מהאי שמעתא דתרויהי 
אחד ניגרא ומדוקיא דשמעתא דחדא אהאי ניגרא וחדא 
אנהרא. ובכל כי האי גוונא כתיב (משלי יח,יח) מדינים 
ישבית הגורל וכתיב נמי (במדבר כו,נה) אך בגורל יחלק את 
הארץ, ולא הוצרכו לאורים ותומים עם הגורל בחלוקת 
הארץ אלא מפני שלא היו החלקים שוין והוצרכו אורים#
ותומים להעיד עליהן שלא נחלקו אלא על פי הדיבור, 
ונמצאו אורים ותומים מעידין על הגורל והגורל מעיד על 
האורים ועל התומים. ולא עוד אלא שלא הוצרכו אורים 
ותומים [אלא] בחלוקת השבטים, אבל בחלוקת כל שבט 
ושבט כשנחלקה נחלתו על בני שבטו לא נחלקה אלא 
בגורל בלבד כדמיברר בפ' יש נוחלין (לקמן קכב,א) דלא 
מיירי גבי אורים ותומים אלא בחלוקת השבטים בלחוד 
מדתני עלה וכן לכל שבט ושבט ואלו וכן לכל משפחה 
ומשפחה ולכל איש ואיש לא קתני. וההיא דאמרי' [פרק] 
בית כור עפר (לקמן קו,ב) גבי האחין שחלקו כיון שעלה 
גורל לאחד מהן קנו כולן בההיא הנאה דקא צייתי להדדי 
גמרי ומקנו להדדי, דשמעת מינה דאי לא צייתי להדדי לא 
מצו למכפא אהדדי למיפלג בגורל, התם כגון דלא שוו 
חולקי להדדי. דיקא נמי דהא דומיא דארץ ישראל קמיירי, 
מדסברינן מעיקרא למימר טעמא בתחלה דומיא דא"י 
דאיכא דמטא ליה חולקא דעדיף מדחבריה. #
(דכל) [וכל] היכא דלא שוו חולקי להדדי בכולהו אנפי 
שבחא [לא] מצי חד מינייהו למכפייה לחבריה למפלג 
בגורל, אלא בחדא ארעא היכא דלא איפשר למשקל כל חד 
מינייהו מטו מנתיה בין בשמן בין בכחוש אחד מצרא. והוא 
דמשוו להו בדמים והוא דאית בה דין  חלוקה למנינא 
דלמטי ליה לכל חולקא מינייהו שיעור ששם הכל קרוי 
עליו כדברירנא (לעיל סי' קנח) גבי שמעתא דחלק בכור וחלק 
פשוט, דאלו בתרתי ארעאתא אי נמי בחדא ארעא היכא 
דאיפשר למשקל כל חד מינייהו מטו מנתיה בין בשמן בין 
בכחוש אחד מצרא אי עבדי חד שמן וחד כחוש אדעתא 
למפלג בגורל כקוביא דמי, דלא מיבעיא היכא דלא משוו 
להו בדמים דקא מטי ליה לכל חד מינייהו טפי ממאי דחזי 
ליה ולהאיך בציר ממאי דחזי ליה דכקוביא דמי, והיינו 
דתנן בפ' שואל אדם מחבירו (שבת קמח,ב) ובלבד שלא 
יתכוין לעשות מנה גדולה כנגד קטנה אף בחול אסור 
מאי טעמא משום קובייא, דש"מ דכל כי האי גוונא כקוביא 
דמי ואסיר ואפי' מדעת שניהן וכ"ש דלא מצי חד מינייהו 
למכפייה לחבריה להכי, אלא אפי' היכא דמשוו להו בדמים 
בין דמשוו להו במעות בין דמשוו להו בקרקע אע"ג דלא 
קא מטי ליה לחד מינייהו טפי ממאי דחזי ליה למשקל 
בדמים, כיון דמסתלק ממנתא דחזיא ליה בהאי שמן במעות 
או בקרקע אחרינא דכחיש מיניה וה"ה היכא דשוו בשבחא 
ולא שוו בדמים כיון דמסתלק במעות מההוא טופיאנא 
דחזי ליה בקרקע כקוביא דאמי, דמאן דאית ליה שמן ליכא 
לסלוקי בכחוש ומאן דאית ליה קרקע ליכא לסלוקיה 
במעות בעל כרחיה אלא היכא דלא מקיים דין חלוקה 
למשקל כל חד מיניהו חולקא דנפיל ליה בבת אחת בחד 
מיצרא אחד מיצרא אלא בהכי, וכל שכן היכא דכי פלגינן 
להו בגורל אית ליה פסידא לחד מינייהו במטו מנתיה אי 
נמי דמיבטיל דין חלוקה, דאי איכא תקנתא למיפלג בלא 
גורל פלגינן בלא גורל כדברירנא בשמעתא דבכור או 
פשוט. כללא דמילתא כל היכא דאיכא פסידא למפלג 
בגורל כגון היכא דאי פלגינן בגורל אפשר דמיבטיל דין 
חלוקה אי נמי דמתרמי ליה תולתא למרי תרי תולתי ותרי 
תולתי למרי תולתא ואע"ג דיהיב ליה דמי תולתא לחבריה 
לאו כל כמיניה אלא פלגינן להו בלא גורל ושקיל כל חד 
מינייהו ההוא חולקא דחזי ליה כדברירנא גבי בכור 
ופשוט.#
תדע דאי ס"ד מהני גורל לסלוקיה לחד מינייהו במעות 
מההוא טופייאנא דחזי ליה בקרקע או אפילו מדמי שבחא 
ע"י גורל על כרחיה, אי הכי כל היכא דלית ביה דין חלוקה 
נמי דקי"ל דלא מצי חד מינייהו לאסתלוקי משותפותא 
דהדדי אלא היכא דמיבחר ליה לחבריה בדינא דגוד או 
איגוד, אדמצרכינן ליה לאבחוריה לחבריה למיגד או 
לאוגודי דהויא לה יד נתבע על העליונה, למכפייה למיגד 
או לאוגדי בגורל דהויא לה יד שניהם שוה ומאן דנפיל ליה 
בגורל למיגד ליגוד. אלא לאו ש"מ דאפילו במידי דלית בה 
דין חלוקה לא כייפינן ליה לחד מינייהו לאסתלוקי במעות 
ממנתיה על כרחיה אפי' ע"י גורל דכקוביא דמי וכ"ש היכא 
דאית בה דין חלוקה דלאו כל כמיניה לסלוקי במעות. #
וה"ה גבי שמן וכחוש, דאפי' בא"י שחלקו שדה לבן 
כנגד שדה פרדס לא העלו שמן כנגד כחוש בכספים 
מדמתמהינן בפ' יש נוחלין (לקמן קכב,א) למ"ד בכספים 
העלוה למאי בשופרא וסוניא [אטו] בשופטני עסקינן, דש"מ 
דכל היכא דאפשר לעלויינהו בכספים וכל שכן בחלוקא 
דעלמא דכיון דקפדינן בה דלא פלגינן שדה לבן כנגד שדה 
פרדס כל שכן דלא מעלינן שמן כנגד כחוש בכספים אפי' 
בחדא ארעא אלא היכא דלא אפשר לאקיומי דין חלוקא 
אלא בהכין כדברירנא. תדע נמי דהא כי שאני לן בין בכור 
ליבם לענין מיתב ליה לחד מינייהו אחד מיצרא היכא דלא 
אפשר לאשוויי חולקי בשבחא בלחוד הוא דשני לן 
כדברירנא בשמעתא דבכור ופשוט (לעיל סי' קנח), ואי ס"ד 
כל היכא דשוו  בדמים לא חיישינן לשבחא אפי' יבם נמי 
ליפלוג ליה אחד מיצרא דזה נהנה וזה לא חיסר הוא. ועוד 
גבי ההוא דזבן ארעא אמצרא דבית נשיה מאי שנא דלא 
פלגינן ליה אמצריה פלוגתא דשויא בדמים, אלא על כרחיך 
משום דקפדינן אעודפא דשבחא.#
#
וה"ה בתרתי ארעאתא גבי שמן וכחוש אע"ג דשויאן 
בדמים וליכא דין חלוקה בחד מינייהו דלא מצי כפי אהדדי 
למפלג חדא כנגד חדא בגורל דכקוביא דמי, דהא גבי רבין 
בר חנינא (להלן ע"ב) דשבק להון אבוהון תרתי אמהאתי 
חדא ידעא מיפא ובשולי וחדא ידעא בסתרקי ואתו 
לקמיה דרבא ואמר להו לית דינא דגוד או איגוד#
וסברינן למידק מינה דלית ליה לרבא דינא דגוד או איגוד 
ומשנינן שאני התם דלמר מיבעי ליה תרויהו ולמר מיבעי 
ליה תרוייהו וכי א"ל שקול את חדא ואת חדא לאו גוד או 
איגוד הוא, דש"מ דלמאי דס"ד מעיקרא דלא שני לן בין 
היכא דחזיאן למלאכה דהדדי להיכא דלא חזיאן למלאכה 
דהדדי וסברינן למידק מינה דלית דינא דגוד או איגוד אפי' 
היכא דמבחר ליה חד מינייהו לחבריה למישקל הי מינייהו 
דבעי כ"ש דלית בה דין חלוקה למיפלג חדא כנגד חדא 
בגורל, ועוד דלא צריך דינא דגוד או איגוד אלא היכא 
דליכא דין חלוקה, ואי ס"ד הכא דין חלוקה איכא היכא ס"ד 
למפשט מיניה דאפילו היכא דליכא דין חלוקה לית דינא 
דגוד או איגוד. וה"ה למאי דמשנינן בה שאני התם דלמר 
מיבעי ליה תרויהי ולמר מיבעי ליה תרויהי דשמעת מינה 
טעמא דלמר מיבעי ליה תרוייהו ולמר מיבעי ליה תרוייהו 
דלא חזיאן למלאכה דהדדי הוא דכי אמר ליה שקול את 
חדא ואנא חדא לאו גוד או איגוד הוא, מכלל דאי הוה 
חזיאן למלאכה דהדדי הוי דינא דגוד או איגוד, ואי איכא 
דין חלוקה (לימא) [למה] לי דינא דגוד או איגוד, אלא לאו 
משום דליכא דין חלוקה, היכי דמי, אי דשויאן להדדי 
כיון כופין על מידת סדום (דין חלוקה היכי דמי אי 
דשויאן להדדי) דאע"ג דמשוו להו במעות נמי לאו כל 
כמיניה למכפייה למפלג בגורל. וה"ה גבי קרקע היכא דלא 
שויאן בשבחא אע"ג דשויאן בדמים דכי היכי דלא ניחא 
ליה לאיניש למשקל מעות כנגד קרקע הכי נמי לא ניחא 
ליה למשקל כחוש כנגד שמן, ולא שייך למפלג שמן כנגד 
כחוש אלא בחדא ארעא היכא דלא אפשר לאשוויינהו 
לחולקי בשבח אלא בדמים, דכיון דכי נפיל ליה בחדא 
ארעא ואית בה דין חלוקה דינא הוא דפלגי לה כי היכי 
דלשקול כל חד מינייהו חולקיה אחד מיצרא ושבחא 
דחולקי משוו ליה בדמים, אבל בתרתי ארעאתא כל חדא 
מינייהו באנפי נפשה קיימא ואי אית בה דין חלוקה פלגי לה 
ואי לא לא מצו כייפי אהדדי למפלג חדא כנגד חדא בגורל 
אלא היכא דשויאן להדדי דהוה ליה ז"נ וזה לא חיסר 
וקיימא לן כופין על מדת סדום. #
ולא תימא הנ"מ לענין שמן וכחוש, אלא אפילו היכא דשוו 
להדדי במדה ובכולהו אנפי (נפשיה) דשבחא ולא עדיפי 
מהדדי אלא לענין קורבא ורוחקא לא מצי חד מינייהו 
למימר ליה לחבריה שקול את חדא ואנא חדא בגורל 
אדעתא דממלי ליה דמי ההוא עודפא בכספים או בקרקע, 
דכשמן וכחוש דמי. וההיא דגרסי' בפרק יש נוחלין (לקמן 
קכב,א) ולא העלוה אלא בכספים ודייקינן עלה למאי אילימא 
לשופרא וסוניא אטו בשופטאני עסקינן אלא לקורבא 
ורוחקא, ואפי' למאן דאמר התם בקרקע העלוה מודי 
דפלגי קרוב כנגד רחוק אדעתא דיהיב ליה שיעור ההוא 
עודפא דביני ביני בקרקע, שאני א"י דלמפלג קיימא ואי לא 
פלגי קרוב כנגד רחוק ושמן כנגד כחוש אדעתא דמשקל 
ההוא עודפא דביני ביני בקרקע לא הוי בה דין חלוקה 
כדבעינן לברורי לקמן (ד"ה ואי) גבי שדה לבן וגבי שדה 
פרדס.#
ברם צריך את למידע דאפילו בשמן וכחוש אע"ג דשוו 
להדדי בין במדה בין בדמים כי אמרינן דשקיל חד חדא 
וחד חדא בגורל, הנ"מ דחזי כל חד מינייהו למאי דחזי 
חבריה כגון כרם וכרם שדה הלבן ושדה הלבן שדה פרדס 
ושדה פרדס, אבל היכא דלא חזי כל חד מינייהו למאי דחזי 
חבריה כגון שדה פרדס ושדה לבן ואפי' כרם ושדה פרדס, 
אע"ג דשוו בין בשבחא בין במדה בין בדמים כל חד 
מינייהו באנפי נפשיה קאי בין לענין דין חלוקה בין לענין 
דגוד או אגוד, דכיון דלא חזי חד מינייהו למאי דחזי חבריה 
אשתכח דכל חד מינייהו צריך חולקא בתרוייהו כדאמרינן 
בהדיא גבי תרתי אמהאתא חדא ידעא מיפא ובשולי וחדא 
ידעא בסתרקי, דכיון דלמר מיבעי ליה תרויהי ולמר 
מיבעי ליה תרויהי כי אמר ליה שקול את חדא ואנא חדא 
לא דין חלוקה הוא ולא דינא דגוד או אגוד הוא, ומתני' 
(דשאני) [דשני אחין] אחד עני ואחד עשיר נמי דיקא 
כדברירנא בשמעתא דגוד או אגוד, הלכך הוה ליה כמאן 
דלא שוו בשבחא או בדמים לכולהי אנפי דברירנא התם. #
וההיא דגרסי' בפרקין (לעיל ז,א) האחין שחלקו אחד נוטל 
שדה פרדס ואחד נוטל שדה לבן יש לו לבעל הכרם ארבע 
אמות בשדה הלבן שעל מנת כן חלקו, התם בשרצו, והוא 
הדין גבי הנהו תרי אחי דפליגו (שם) חד מטייה אספלידא 
וחד מטייה תרביצא לא מיתוקמא אלא בשרצו, דאלו 
מדינא לית להו למפלג אספלידא כנגד תרביצא משום דלא 
דמו תשמישי להדדי ולמאי דחזי האי לא חזי האי שזה 
תשמישו לאויר הקרקע וזה תשמישו לצל ככל הדבר 
המקורה. והכי נמי מסתברא דהא אוקימנא (שם) לההוא 
עובדא דאספלידא כגון דעלו באושיאתא והורדי ולא עלו 
באוירא ואי דפלגי אפומא דבי דינא מי אית להו למעבד 
הכי. #
והוא הדין לגבי אחין שחלקו דקי"ל דאין להן דרך זה על 
זה, אם תמצא לומר בדאית ליה לפנימי דירכא אחרינא 
למיעל מיניה משכחת לה אע"ג דפלגי אפומא דבי דינא, 
ואם תימצא לומר אע"ג דלית ליה דירכא אחרינא לא 
משכחת לה אלא בשרצו, דאלו מדינא השתא היכא 
דשויאן ארעאתא להדדי בשבחא ובדמים אלא דחדא אהאי 
נגרא וחדא אהאי נגרא קפדינן משום השתא דלקמיה 
דזימנין האי מדויל והאי לא מדויל, היכא דלהאי מתהני 
ליה חולקיה ולהאי לא מתהני ליה מהשתא מחולקיה כלל 
לא כל שכן. #
הלכך אי אפשר למפלג פנימי מחיצון באנפא דלא להוי 
לחד מינייהו דרך אחבריה, כגון דאיפשר ליה בדרך מגיסא 
אחרינא פלגינן פנימי כנגד חיצון כדיניה. (מאי) [ו]אי לא 
לית לה בהו דין חלוקה למפלג פנימי כנגד חיצון, דלא 
מיבעיא בגורל דלא אלא אפילו היכא דמבחר ליה חד 
מינייהו לחבריה למשקל הי מיניהו דבעי דהוה ליה כי דינא 
דגוד או אגוד נמי לא, דהתם הוא דבין מאן דמטי ליה קרקע 
בין מאן דמטו ליה כספים קא מטי ליה מידי דמתהני ליה 
מיניה הנאה גמורה, חיצון שאינו רוצה ליתן חלקו 
בפנימי (וידרשוהו) [וידרסוהו] אחרים, פנימי נמי דהא אינו 
נכנס ויוצא בכל שעה שהוא רוצה, לאו גוד או אגוד הוא 
משום דגרע טפי מדינא דתרתי אמהאתא דלמר מבעי ליה 
תרויהי ולמר מבעי ליה תרויהי, דאע"ג דכל חדא מניהי 
חזיא למילתא כיון דלא חזיאן למלאכה דהדדי כי מבחר ליה 
למשקל הי מניהי דבעי לאו גוד או איגוד הוא, וכ"ש הכא 
גבי שני בתים זה לפנים מזה דכל חד מיניהו באנפי נפשיה 
לא חזי למילתיה. והתם הוא דאית בה בכל חדא מניהי 
באנפי [נפשה] דינא דגוד או איגוד משום דכל חדא מניהי 
באנפי נפשה חזיא למלתה וכי תבע ליה בחדא מניהי בדינא 
דגוד או אגוד לא מצי נתבע למימר ליה אנא תרויהי 
צריכין לי דהא קא יהיבנן ליה רשותא בהדיה למיגד או 
לאוגודי וקיימא אידך כדמעיקרא בשותפותא. אבל גבי 
שני בתים זה לפנים מזה היכא דלית ליה לפנימי דרך אלא 
עילוי חיצון דכמה דקיימי תרויהי בשותפותא רויחא 
תשמישתא דכל חד מיניהו דהוי להו תרוייהו כחד ביתא 
דתרי שותפי דמתהני להו מינייהו חד ואידך חד ארעתא 
דלהוי ליה לפנימי דרך עלוי דחיצון אי נמי אגיד חד 
מינייהו חד כדאמרן ואידך קאי בשותפות דחקו תשמישי 
דבתי אהדדי דפנימי אינו נכנס ויוצא בכל שעה שהוא רוצה 
וחיצון דריסת הרגל של פנימי עליו, אי אמרת דכל חד 
מינייהו באנפי נפשיה אית בה דינא דגוד או איגוד אית ביה 
פסידא לנתבע, דאי אגיד ליה איהו אית ליה פסידא דקא 
יהיב זוזיה במידי דלא מתהני ליה מיניה למילתיה הנאה 
גמורה, ואי מוגד ליה לתובע אית ליה פסידא בהאיך ביתא 
אחרינא דמשתייר מינייהו בשותפותא דמעיקרא הויא ליה 
שותפותא במידי דהוה מתהני ליה למילתיה הנאה גמורה 
מחמת ביתא אחרינא דדחיק ליה לתשמישתיה. הלכך הוו 
להו תרוייהו כחד ביתא דלית בה דין חלוקה, דאי תבע ליה 
חד מיניהי לחבריה למיקם בפלגיה בדינא דגוד או איגוד 
ובאידך פלגא בשותפותא לאו כל כמיניה, דלא שנא דין 
חלוקה ולא שנא דגוד או איגוד לאסתלוקי מהדדי הוא והכא 
כיון דלא איפשר להו לאסתלוקי מהדדי לא בדין חלוקה ולא 
בדינא דגוד או איגוד עד דאגיד להו חד מינייהו לתרוייהו 
לחבריה דינא הוא דלוקמו תרוייהו בשותפות עד דתבע ליה 
חד מינייהו לחבריה אתרוייהו בדינא דגוד או איגוד, דהתם 
ודאי מסתלק כל חד מינייהו מחבריה לגמרי ומתהני ליה 
לכל חד מינייהו ממאי דמטי ליה הנאה גמורה.#
ואי קשיא לך ההיא דגרסינן בפ' יש נוחלין (לקמן קכב,א) ולא 
כחלוקת העולם הזה חלוקה של עולם הבא העולם הזה אדם 
יש לו שדה לבן אין לו שדה פרדס שדה פרדס אין לו שדה 
לבן העה"ב אין לך כל אחד ואחד שאין לו בהר ובשפלה, 
התם בתחילתה של ארץ ישראל קאי דכיון דכל חד וחד 
מבני ההוא שבטא הוה ליה זכותא בכל שדה לבן ובכל שדה 
פרדס ובכל פורתא ופורתא אי אמרת לשקול כל חד 
מינייהו חולקיה בין בשדה לבן בין בשדה פרדס אין לך 
שדה לבן או פרדס שאינה נחלקת למאות ולאלפים ונמצא 
שאין בה דין חלוקה שאין אחד מהן מגיע שיעור הראוי, 
ודינא דגוד או איגוד נמי ליכא דרחמנא אמר לאלה תחלק 
הארץ, ואמטול הכי איצטריכו לאשוויינהו בדמים ולמפלג 
שדה לבן כנגד שדה פרדס כי היכי דליקיים בה דין חלוקה, 
אבל בעלמא אי אית בה דין חלוקה בכל חדא מינייהו 
לחבריה למישקל הי מינייהו דבעי לאו כל כמיניה 
כדברירנא התם מדינא דאמהתא.#
#
ברם צריך את למידע דלא שנא היכא דאפשר לאשוויי 
חולקי להדדי בכל מילי ולא שנא היכא דלא אפשר 
לאשוויינהו אלא בדמים כי פלגינן בגורל היכא דלית ליה 
זכותא לחד מינייהו למיברר ליה טפי מחבריה, אבל היכא 
דאית ליה זכותא למיברר ליה טפי מחבריה לא פלגינן להו 
בגורל אלא משוינן להו כל היכא דאיפשר לאשוויינהו 
ובריר חד ההוא זכותא לנפשיה הי  מינייהו דבעי ושקיל 
להו. ומאן נינהו, יתומים קטנים שבאו לחלוק עם הגדולים 
בנכסי מורישן, דאמר רב נחמן אמר שמואל (קידושין מב,א) 
יתומים שבאו לחלוק בנכסי אביהן בית דין מעמידין להם 
אפוטרופוס ובורר להם חלק יפה, ואי בגורל מאי בורר להם 
איכא ומאי חלק היפה איכא. ודוקא בקטנים שהוזקקו 
לחלוק עם הגדולים בנכסי אביהן או בנכסי שאר המורישין 
אבל במתנה וכיוצא בה לא עבדו רבנן תקנתא דדומיא 
דנכסי אביהן בעינן, וכ"ש היכא דכולהו קטנים דכי הדדי 
נינהו ולא שייכא תקנתא בהני טפי מהני.#
ואיכא אחרים דאמור רבנן דאית להו למישקל מנה יפה 
ראשון, מיהו לאו במידי דקפידי ביה אינשי ולא בחלוקה 
דאורחא דמייתי לבי דינא, ומאן נינהו כהן ות"ח, כהן 
דאמר מר (גיטין נט,ב) וקדשתו לכל דבר שבקדושה לפתוח 
ראשון ולברך ראשון וליטול מנה יפה ראשון, ת"ח 
דגרסינן בנדרים (סב,א) אמר רבא שרי ליה לצורבא מרבנן 
למימר צורבא מרבנן אנא שרו לי תיגראי ברישא דכתיב 
ובני דוד כהנים היו מה כהן נוטל חלק בראש אף ת"ח נוטל 
חלק בראש וכהן מנא לן דאמר מר וקדשתו כו'. במאי אי 
במתנות כהונה הא מהכא נפקא, כל חדא וחדא באנפי#
נפשה כתיבה, ותו הא מדיליף ת"ח מכהן ש"מ לאו במתנות 
כהונה קאי. ואע"ג דעיקר שמעתיה דרבא גבי ת"ח למשרא 
תיגריה ברישא איתמר על כרחיך בהדיא קא מסיק בה דכי 
איתקש לכהן ליטול חלק בראש איתקש, ומדקאמרינן נמי 
וכהן מנא לן וקא יליף לה מוקדשתו דדרשינן מיניה ליטול 
מנה יפה ראשון ש"מ דת"ח נמי הכין דיניה, וכי קא ילפינן 
מינה למישרא תיגריה ברישא מילתא אחריתי הוא דקא 
ילפינן מינה דכיון דמקדמינן לה בחלוקה בין לאקדומי בין 
לאבחוריה כל שכן למישרא תיגריה.#
מיהו לאו במידי דקפידי ביה אינשי קאי ולאו בחלוקה 
דאורחא למיתי לבי דינא קאי אלא במנות דאתו להו 
מעלמא כגון מנות שנותן בעל הבית לאורחין בסעודה, 
כדתנן (ביצה מ,א) מי שזימן אצלו אורחים לא יוליכו בידם 
מנות אלא א"כ זיכה במתנותיהם (אי נמי) מערב י"ט, א"נ 
במנות דבני חבורה דאורחייהו למנהג בהו כבוד להדדי, 
אבל בשותפותא דעלמא לא אשכחן אלא גבי יתמי דלאו 
בני מחילה נינהו ועבוד להו רבנן תקנתא בכמה מילי אבל 
כהן ות"ח לא איתרבו אלא לדבר שבקדושה דשייך בה 
כבוד ולא שייך בה קפידא. דייקא נמי מדנקט לישנא 
דליטול מנה יפה ראשון, ומנה בסעודה משמע דכתיב 
(שמואל א א,ד) ויהי היום ויזבח אלקנה כו' וכתיב נמי (שם) 
ולחנה יתן מנה אחת אפים, ותנן נמי (שבת קמח,ב) ובלבד 
שלא יתכוין לעשות מנה גדולה כנגד קטנה משום קוביא, 
וכי איתרבי ת"ח ליטול חלק בראש דומיא דכהן הוא 
דאיתרבי דהא מיניה קא יליף ואמטול הכי לא דייקי רבנן 
למינקט לישנא דמנה אלא גבי כהן דשמעת מינה דדוקא 
בסעודה דאורחא דבעל הבית למנהג בה כבוד לאורחים 
ואורחא דבני חבורה נמי למנהג בה כבוד גבי הדדי 
כדאמרינן התם (קמט,א) בני חבורה המקפידים זה על זה 
עוברין משום מדה ומשום משקל ומשום מנין דש"מ 
דאורחא דעלמא לאו להכי אלא למנהג ביה כבוד לכהן 
ולתלמידי חכמים ליטול מנה יפה ראשון כדאמרן, אבל 
בשותפות דעלמא דאורחייהו דאינשי דקפדי בה גבי אהדדי 
לא שייכא בה קדושה ולא כבוד כלל אלא כשאר דיני 
דעלמא דמיא דכתיב בהו לא תהדר פני גדול (ויקרא יט,טו) 
ולא תכירו פנים כו' (דברים א,יז), ואמרי' נמי במעשה דעולא 
בריה דרב עילאי (שבועות ל,א) למאי שלח לי לחנופיה ליה 
הדר ואמר למישרא תגריה ברישא אי נמי לשודא דדייני, 
דמילי דתלו בדעתא דדייני לאקדומי נינהו, ואלו ליטול 
מנה יפה ראשון אי נמי ליטול חלק בראש לא קאמרינן 
משום דהנך לאו בחלוקא דאורחא למיתי לבי דינא איתמור 
כדברירנא. תדע אין לך ת"ח שראוי לחלוק לו כבוד ליטול 
חלק בראש יתר מיהושע וכלב ומדאצטריך קרא דאך 
בגורל למעוטי יהושע וכלב שלא נטלו בגורל כדאיתא בפ' 
יש נוחלין (לקמן קכב,א) מכלל דכולי עלמא בגורל ואפילו 
תלמידי חכמים והוא הדין לכהן דחד דינא נינהו:#
קסג. כללא דנקיטינן מהני שמעתא בחלוקת קרקע 
לענין מיתב ליה לכל חד שותפי חולקיה 
אחד מיצרא או אתרי מצרי אי נמי היכא דקיימא אמיצרא 
דחד מינייהו לענין מפלג ליה אמצריה. דאי חדא ארעא 
בלחוד הוא דקיימא בינייהו בשותפותא ולא קיימא אמצרא 
דחד מינייהו, אי אית בה דין חלוקה ואיפשר לאשוויינהו 
לחולקי בין בשבחא בין בדמים בין בדוכתא דשתו מיניה, 
בין דשוו חולקי להדדי כגון פשוט ופשוט וה"ה לשאר 
שותפי דשוו חולקייהו להדדי, בין דלא שוו להדדי כגון 
בכור ופשוט דלמר אית ליה חד חולקא ולמר אית ליה תרי 
חולקי, בין דנפלי ליה הני תרי חולקי בחד זימנא דומיא 
דפי שנים דבכור בין בתרי זימני דומיא דתרי חולקי דיבם, 
לא יהבינן ליה חולקיה לחד מינייהו אלא אחד מיצרא דזה 
נהנה וזה לא חיסר הוא, דאפילו בתרתי ארעתא דכל חדא 
מיניהי באנפי נפשא קיימא [אי] איתרמייא חדא מיניהי 
אמיצרא דארעא אחריתי דאית ליה קיימא לן דפלגינן ליה 
אמצריה בלא גורל כי היכי דלמטי ליה חולקי בהדי ההיא 
ארעא דהויא ליה לדיליה מקמי הכין אחד מיצרא, וכל שכן 
היכא דנפלי ליה הני תרי חולקי בחדא ארעא דפלגינן ליה 
אחד מיצרא. והאי דבעי גורל משום דלא אסתיים ליה חד 
חולקא מינייהו כי היכי דלפלוג ליה אמצריה בלא גורל, 
הילכך דינא הוא דפלגינן לה במדה לפום מנינא דחולקי 
דמשוינן להו אהדדי למפלגינהו בגורל ולאו לפום מנינא 
(דחולקיה דמשוינן להו אהדדי למפלגינהו בגורל ולאו לפום 
מנינא) דשותפי ומשוינן להו בין בשבחא בין בדמים בין 
בדוכתא דשתו מיניה ופלגינן להו בגורל, ומאן דאית ליה 
חד חולקא שקיל חד חולקא היכא דמטי ליה ומאן דאית ליה 
תרי או תולתא חולקי שקיל הנהו חולקי דאית ליה אחד 
מיצרא היכא דמטו ליה בגורל על הנהו אנפי דפרישנא גבי 
בכור דכל היכא דשוו חולקי להדדי דינא דבכור ודינא 
דשאר שותפי חד דינא הוא. ואי לא משוי להו בכולהו הני 
אנפי אע"ג דפלגי להו בגורל לאו פלוגתא היא אלא דאי 
רצו לה להדדי למפלג הכי, דגורל בחולקי דעדיפי מהדדי 
היכא דהוה אפשר לאשוויינהו בכולהו אנפי דשבחא אע"ג 
דמשוו להו בתוספת קרקע או במעות כקוביא דמי 
כדברירנא גבי כללא דנקטינן גבי גורל (לעיל סי' קסב ד"ה 
נקוט).#
#
ואפילו היכא דחד גיסא נגרא וחד גיסא נהרא כגון 
דמשיך נגרא מתרתי רוחי דסמיכן להדדי ומשיך נהרא 
מתרתי רוחי אחרניאתא דסמיכן להדדי, פלגי לה בקרנא 
זול, דפסקי ליה באלכסון מקרן זוית דקיימא אמצעי נהרא 
ועד קרן זוית דקיימא אמצעי נגרא כי היכי דלא לימטי ליה 
לחד מתרווייהו לא מנהרא ולא מנגרא טפי מחבריה. והנהו 
תרי פיסקי פלגי להו בגורל כי דינא דכל תרי חולקי דשוו 
להדדי. והוא הדין היכא דלא אפשר לאשווין חולקי להדדי#
לא לארכה דארעא ולא לפותיא [אלא] לאשוויינהו בקרנא 
זול פלגינן לה בקרנא זול בגורל דאידי ואידי חד טעמא 
הוא. #
ואי לא אפשר לאשוויי חולקי להדדי אלא בלא גורל 
משוינן להו ופלגינן להו בלא גורל כי היכי דלשקול כל חד 
מינייהו בין בעידית בין בזיבורית לפום מטו מנתיה 
כדברירנא בשמעתא דבכור ופשוט (לעיל סי' קנח).#
והוא הדין היכא דשוו חולקי דכולהו שותפי בשיעורא 
להדדי, בין דנפל ליה חולקיה דכל חד מינייהו בחד זימנא 
דומיא דפשוט ופשוט בין דלא נפיל ליה לחד מינייהו בחד 
זימנא דומיא דשני יבמין, בין דנפלו ליה לחד בחד זימנא 
ולחד בתרי זימני דומיא דבכור ויבם, בין דאפשר לאשוויי 
חולקי להדדי בין בשבח בין בדמים בין דלא אפשר 
לאשוויינהו להדדי אלא בדמים, כי משוינן להו שיעור מאי 
דאפשר לאשוויינהו לא פלגינן ליה לחד מינייהו אלא אחד 
מצרא ובגורל.#
#
ואי לא שוו חולקי דכולהו שותפי בשיעורא להדדי ולא 
אפשר נמי לאשוויינהו לחולקי בין בשבח בין בדמים בין 
בדוכתא דשתו מיניה על אנפא דלשקול כל חד מינייהו 
חולקיה אחד מיצרא, כגון דמשיך נהרא או נגרא מחד גיסא 
בלחוד אי נמי דמשכא עידית מקרן מזרחית צפונית עד 
חצי רוח צפונית באורך ולא מטיא ברוחב עד חצי רוח 
מזרחית, דבין פלגי לה באורך בין פלגי לה ברוחב בין 
דפלגי לה בק(ו)רנא כולה עידית או רובה למרי רוח צפונית 
הוא דמטי, הילכך דינא הוא דמשוינן להו בשבחא שיעור 
מאי דאפשר לאשוויינהו, ומאי דלא אפשר לאשוויינהו 
[אלא] על ידי תוספת מדה כשיעורא דלא מיבטיל ביה דין 
חלוקה משוינן, ואי לא אפשר משוינן להו בתוספת מעות 
כדברירנא בשמעתא בחלק בכור וחלק פשוט, והוא הדין 
לכל היכא דלא אפשר לאשוויינהו לחולקי בכולהו אנפי 
בשבחא, ולבתר דמשוינן להו בדמים פלגינן להו בגורל כי 
היכי דלשקול כל חד מינייהו מטו מנתיה דנפלה ליה בחד 
זימנא אחד מיצרא, בין דנפל ליה חד חולקא דומיא דפשוט 
בין דנפל ליה תרי חולקי בחד זימנא דומיא דבכור כחד 
חולקא דמו למיתב ליה אחד מיצרא כדברירנא גבי בכור. 
ואי איכא מאן דנפל ליה חולקיה בתרי זימני, לא מיבעיא 
היכא דנפלי ליה תרי חולקי מתרי דוכתאי כגון יבם דנפל 
ליה חד חולקא מחמת אבוה וחד מחמת אחוה, אלא אפילו 
נפלו ליה תרווייהו מחד גברא וחד במתנה וחד בירושה 
ואפילו שניהם במכר או שניהם במתנה בזה אחר זה, כדינא 
דיבם דמי ולא פלגינן ליה חד מינייהו אלא בגורל, בין 
דמתרמו ליה תרווייהו אחד מיצרא בין דמתרמו ליה אתרי 
מצרי. והוא דנפיש משאר חולקי, דאי לא נפיש כגון בכור 
ויבם דאתו למיפלג בהדי הדדי וליכא בהדייהו פשוט 
למיפלג בהדי פלגינן ליה לכל חד מינייהו אחד מיצרא 
כדברירנא לעיל (סי' קנח ד"ה והני מילי הג'). #
ולא שנא חלק בכור ולא שנא חלק פשוט ומאי דדמי להו 
דקאמרינן דאע"ג דלא אפשר לאשוויינהו לחולקי בשבחא 
ולא בדמים דפלגינן להו אחד מיצרא, הוא הדין במאן 
דאתו מחמתייהו ואפילו בתרי מכח חד ואפילו היכא דמית 
ההוא בכור או ההוא פשוט בחיי מורישו דלא זכה ביה 
ההוא בכור או ההוא פשוט בההוא ממונא מחיים, אי שביק 
כמה בנים כולהו לגבי חולקא דזאכו ביה מחמת אבוהון 
במקום אבוהון קיימי וכחד גברא דמו ולא פלגינן להו אלא 
אחד מצרא.#
#
והני מילי ביורש, אבל בלוקח ומקבל מתנה אי חד דאתי 
מכח תרי אי נמי בחד דאתי מכח חד בזה אחר זה תרי 
חולקי נינהו מידי דהוה איבם, וכל שכן בתרי דאתו מכח 
חד היכא דאקני ליה לכל חד מינייהו באנפי נפשיה ואפילו 
בחד שטרא דתרי חולקי נינהו ולא פלגינן להו אחד 
מיצרא. ואי אקני להו בהדי הדדי בחדא הקנאה איכא 
לפלוגי, דכל היכא דאדכריה לדבר הקנוי בכלל, אע"ג 
דאדכרינהו לקונין בפרט כגון דאקני בית סאה או סאתים 
לפלוני ולפלוני דמסתמא קנו בהדדי אי נמי דאקנינהו 
לפלוני ולבניו או לאחיו דמסתמא קני ההוא פלוני פלגא 
ובניו או אחיו פלגא, כולהו כחד חולקא דמו ולא פלגינן 
להו אלא אחד מיצרא. וכל היכא דפרשיה לשיעורא דאקני 
ליה לכל חד מינייהו בפרט באפי נפשיה אע"ג דאקני להו 
לבני פלניא בארעיה סאה סאה או לתך לתך אי נמי דאמר 
סאה לפלוני וסאה לבניו, כל חולקא דפרשיה לשיעוריה 
באנפי נפשיה קאי ולא פלגינן ליה בהדי הנך אחד מיצרא 
אלא היכא דאיתרמו להו בגורל כדברירנא וכל חולקא 
דאדכריה לשיעוריה באנפי נפשיה חד חולקא הוא ולאו כל 
כמיניה למיתביה אתרי מצרי. #
#
וכולהו נמי לא אמרן אלא היכא דמרי חד חולקא לא 
ניחא ליה למיפלג ליה למרי תרי חולקי דנפלי ליה בתרי 
זימני אחד מיצרא אלא כי דיניה, אבל היכא דמרי חד 
חולקא ניחא ליה למיפלג ליה למרי תרי חולקי אחד מיצרא 
בגורל ואיהו לא ניחא ליה למשקלינהו אלא כי דיניה 
דהיינו בתרי חולקי היכא דנפלי להו בגורל, חזינן, אי אית 
ליה פסידא למרי תרי חולקי בפלוגתא דחד מיצרא מעידית 
לזיבורית בשבחא או מזיבורית לעידית במדה לאו כל 
כמיניה  [ד]מרי חד חולקא למיפלג ליה אחד מיצרא. ואי לית 
ליה למרי תרי חולקי פסידא למיפלג ליה אחד מיצרא 
ומתהני ליה למרי חד חולקא למשקל מן הצד דינא הוא 
למיפלג ליה אחד מצרא דזה נהנה וזה לא חיסר הוא. ואי 
מרי תרי חולקי אית ליה מדינא למיפלג ליה אחד מיצרא 
ואיהו לא ניחא ליה למיפלג ליה אלא בתרי חולקי היכא 
דנפלי ליה אע"ג דלית ליה לשותפיה פסידא בהכין מעידית 
לזיבורית ולא מזיבורית לעידית לאו כל כמיניה אלא 
מדעתא דשותפיה, דכיון דלא מיתהני ליה למריה תרי 
חולקי למיפלג ליה אתרי מצרי הוה ליה זה לא נהנה וזה לא 
חיסר ולא משנינן דינא בכדי, וכל שכן היכא דאיכא למימר 
דזה חיסר וזה חיסר הוא, זה חיסר דשקיל אתרי מצרי וזה 
חיסר דעייל בין תרי מצרי דחד גברא. #


