דין חלוקה מתחילה והרי הן יכולין לכוף זה את זה לבנין 
הכותל, דמעיקר חלוקה הוא דתליא כשרצו אבל בנין 
הכותל כיון שחלקו ונתקיימה חלוקתן בונין את הכותל על 
כרחן, והיינו דאמרינן מעיקרא ומאי קמ"ל דכי רצו 
בכותל, כלומר דכי רצו למפלג פלגי ומכי פלגי בונין את 
הכותל על כרחן. וכי קא מקשינן עלה וכי רצו מאי הוי 
להדרו להו למאי דסלקא אדעתין מעיקרא דברצו לחלוק 
ועדיין לא חלקו קאי הוא דמקשינן עד דפרישנא כשרצו 
לחלוק וחלקו. ומתני' נמי הכי קתני, השותפין שרצו 
לעשות חלוקה בחצר וחלקו בונין את הכותל באמצע בעל 
כרחן, אבל אם לא קנו מידן ברוחות ולא החזיק כל אחד 
מהן בתוך שלו אע"פ שרצו לחלוק וקנו מידם לחלוק כל 
אחד מהן יכול לחזור בו. ודוקא בחצר שאין בה דין חלוקה 
אבל בחצר שיש בה דין חלוקה אע"ג דלא רצו נמי כופין זה 
לזה לחלוק ולבנות את הכותל באמצע. וכן הלכתא, חדא 
דקיימא לן כלישנא בתרא, ועוד דהא ר"י ורב אשי כולהו 
טרחי לתרוצה למתני' אליבא דמאן דאמר היזק ראיה שמיה 
היזק ואפילו בחצר.#
#
 ואע"ג דאיחזוק דדיירי הכי כמה שני לא קיימא להו 
חזקה, חדא דמתני' סתמא קתני, ועוד דמסברא נמי לא 
קיימא ליה חזקה, חדא דהא לא עביד מעשה דתיקום ביה 
חזקה דומיא דפתיחת חלונות וכיוצא בהן, ועוד דאפילו 
עביד מעשה כגון דהוה מעיקרא כותל ביניהן ופרצו בידים 
וחזייה חבריה ושתק ודיירי הכי כמה שני, מצי למהדר 
ולמכפייא לסלוקי היזק ראיה. ולא דמי להיזקא דחלון דקא 
אמרינן בפרק חזקת הבתים (לקמן נח,ב) דאית ליה חזקה 
כדבעינן לפרושי התם (סי' רעא וסי' רפ), דאילו היזקא דחלון 
לאו היזק תדיר הוא, דכל היכא דלא מיכוין בעל החלון 
לעיוני מיניה לא מצי חזי משום דאיכא מחיצות דמערבי 
עליה ואפשר דלא מעיין, אבל בחצר אע"ג דלא מכוין 
לעיוני נמי לא סגיא דלא חזי דהא ליכא מחיצה כלל וכולה 
חדא תשמישתא היא, הילכך הו"ל כקוטרא ובית הכסא 
דאידי ואידי היזק תדיר הוא והיזיקא דמטי מיניה צערא 
לגופיה (דאניבי) [דחבריה] הוא הלכך כקוטרא ובית הכסא 
דמי דלא קיימא להו חזקה. ועוד דגבי חצר וכיוצא בה 
דאע"ג דלא מיכוין (דלא חזי) לא סגיא דלא חזי, מעיקרא 
כי קא מחזקי באיסורא ודאי קא מחזיק, כדדרשינן בפרק 
חזקת הבתים (לקמן ס,א) מקרא דוירא את ישראל שוכן 
לשבטיו מה ראה ראה שאין פתחיהן מכוונין זה לזה, אלמא 
נמי איסורא נמי איכא ולית ליה חזקה דאין חזקה 
לאיסורין. וה"ה גבי פתח כנגד פתח דחד טעמא הוא, ועוד 
דקרא דילפינן מיניה בפתחים מכוונין זה לזה קאי, והוא 
הדין גבי שני גגין זה כנגד זה היכא דעביד חד מינייהו 
לדירה.#
 אבל גבי חלון העשוי לאורה או למידחי מיניה מידי 
דלית ליה היזק ראיה, כיון דיכיל לאתהנויי בתשמישתה 
ודלא לאסתכולי ברשותא דחבריה, מעיקרא כי קא מחזיק 
[בהיתרא קא מחזיק] ואמטול הכי קיימא ליה חזקה דמצי 
אמר מימנענא ולא מסתכלנא. ודוקא דאחזיק אבל#
לענין דינא לכתחילה יכול למחות דאמר ליה מאן [לימא] 
דמימנעת דילמא לא מימנעת, כדאמרינן בהדייא (לקמן 
נט,א) דאפילו למעלה מארבע אמות מצי אמר ליה זימנין 
דמותבת שרשיפת ויתבת וקא חזית:#
כו. מיהא שמעינן דלא מהני קנין אלא היכא דקנו מיניה 
אגופא דממונא, אבל היכא דקנו מיניה 
למעבד הקנאה כיון דלא מקנו ליה לגופיה דממונא, בההוא 
קנין לא משתעבד לאקנויי ליה, דהוה ליה קנין דברים 
בעלמא ולא הוה קנין. דהא הכא דכי קנו מיניה למיפלג 
כיון דלא קנו מיניה ברוחות עצמן לא משתעבד, ואפילו 
קנו מיניה דמחייב למיפלג לא משתעבד, דא"כ לוקמא 
למתני' בהכי כפשטא דמשמע שרצו לעשות חלוקה בחצר 
ועדיין לא עשו ולא ליצטריך לאוקמא כשחלקו. והא טעמא 
דלא משתעבד, דלא מהניא הודאה במילתא דלא הוה 
מחייב ביה אלא היכא דהוה יכיל לאקנויי או לחיוביה 
נפשיה בגווה כדאמרינן בהנושא את האשה (כתובות קא,ב) 
גבי חייב אני לך מנה בשטר, אבל גבי חלוקה וכיוצא בה 
כיון דליכא אנפא דמשעבד בה נפשיה למיפלג היכא דלא 
מחייב מדינא למיפלג כי אודי נמי דמיחייב בהני ולא כלום 
הוא. וה"מ היכא דקנו מידו דמחייב לחלוק או להקנות, וכל 
שכן היכא דקנו מידו לחלוק או להקנות, אבל קנו מידו 
שחייב לתת כו"כ או לבנות או לזון מסתברא דלאו קנין 
דברים בעלמא הוא, שהנתינה עצמה אינה ממון, האי לאו 
אנתינה גופא קנו מיניה אלא אגופא דממונא קנו מיניה 
דמיחייב למיתב ליה כך וכך ממון. ועוד דכיון דקנייה 
לממונא גביה איחייב למיתביה ניהליה, וקרא נמי דכתיב 
גבי קנין (רות ד,ז) לקיים כל דבר (דאי) [ודאי] כשהדבר 
מתקיים בו לבדו, לאפוקי קנין להקנות או לחלוק שאין 
הדבר מתקיים בקנין זה עד שיחלוק או עד שיקנה לו 
בהקנאה אחרת. תדע דכי אקשינן וכי רצו מאי הוה להדרו 
בהו, ואי נמי קנו מידן קנין דברים בעלמא הוא ולהדרו 
בהו, לא קא מקשינן אלא למאן דאמר מאי מחיצה פלגותא 
דאשתכח דקנו מידן לחלוק אי נמי דמחייב לחלוק, ואלו 
למאן דאמר מאי מחיצה גודא דאשתכח דקנו מידן לבנות 
את הכותל לא קא מקשינן, מאי טעמא על כרחך משום 
דאיכא אנפא דמחייב כגון דקנו מידן דמיחייב למבניה 
בהדי הדדי, דכי קנו מיניה הכי ממונא קא מחייב נפשיה 
ולאו קנין דברים בעלמא הוא.#
 אלא מיהו הני מילי היכא דקנו מיניה דמחייב למיתן 
ליה כו"כ דדרך הודאה הוא אי נמי דרך שיעבודא דשעביד 
נכסיה להכי ולאו קנין דברים הוא, אבל קנו מידו לתת כו"כ 
או לבנות או לזון כיון שאין הקנין נופל על החיוב ולא על 
גוף הממון אלא על הנתינה עצמה והנתינה עצמה אין בה 
ממש אלא מעשה בעלמא הוא ומצי למהדר ביה. תדע דהא 
לישנא דשאתן לאו לשון חיוב משמע דמחייב מהשתא 
למיתב אלא לשון הבטחה משמע דלא משתעבד, מידי 
דהוה אמאן דכתב בשטרא אתן שדה זו לפלוני דאע"ג 
דמסר ליה שטרא לא קני כדאיתא בפרק השולח (גיטין מ,ב). 
ואי קשיא לך הנושא את האשה ופסקה עמו שתהא זן את 
בתה חמש שנים חייב לזונה חמש שנים (בכתובות שם), התם 
אי למאן דמוקים לה כרבי יוחנן דאמר חייב אני לך מנה 
בשטר כיון דאמר חייב משתעבד, ואי למאן דמוקים לה 
בשטרי פסיקתא כיון דדברים הניקנים באמירה [הן] גמרי 
לאקנויי נמי בהאי לישנא. וכי תימא נהי נמי דדברים 
הנקנין באמירה הן הני מילי מבני חרי אבל למגבא 
ממשעבדי לא משתעבד אלא בדקני מיניה אי נמי בדכתב 
שטרא כדאוקימנא התם בהדיא, ואי ס"ד סלקא כי האי 
גוונא קנין דברים בעלמא הוא לא ליהני ביה קנין למיטרף 
ממשעבדי, הא לא קשיא, דכי היכי דמהניא ביה אמירה 
בעלמא למגבא בני חרי אע"ג דבעלמא דינא לאו הכי (הם) 
הכי [נמי] מהני ביה קנין למטרף ממשעבדי ואע"ג דבעלמא 
לא מהני. ואי קשיא לך נמי ההיא דגרסינן בפרק המקבל 
(ב"מ קד,ב) בענין ההוא דאמר לחבריה אי מוברנא יהיבנא לך 
אלפא זוזי ואמר רבא אסמכתא היא ואסמכתא לא קניא, 
טעמא דאמר ליה אי מוברנא דהויא לה אסמכתא ולא קניא, 
הא לאו הכי אע"ג דא"ל יהיבנא לך משתעבד דלאו קנין 
דברים הוא, דאלת"ה אדנקיט לה טעמא משום אסמכתא 
לימא משום קנין דברים, שאני התם דכיון דקבלה לארעא 
וזכה בה אדעתא (דהכי) [דהאי] אסמכתא כמאן דאגרא 
מיניה באלפא זוזי דמי. #
הדין הוא סברא דילן, ורבוותא קמאי נמי הכי אסכימו. 
ואיכא מן רבוותא בתראי מאן דהוה ס"ל דקנין לתת לאו 
קנין דברים בעלמא הוא אלא כמאן דקנו מיניה דמחייב לתת 
דמי, ולא מיקרי קנין דברים לפום הדין טעמא דידהו אלא 
במי שקנו מידו לחלוק או להשתתף או לילך. וההוא 
דגרסינן בגיטין בפרק השולח גט לאשתו (שם) האומר נתתי 
שדה פלוני לפלוני נתנה לפלוני הרי היא שלו אתננה לו רבי 
אומר קנה וחכמים אומרים לא קנה ואמר ר' יוחנן וכולן 
בשטר, אלמא אע"ג דכתב ליה בשטרא אתן שדה פלונית 
לפלוני ומסר ליה לשטרא ניהליה לא קני, לא קשיא להו 
מידי, דאיכא למימר שאני שטר מתנה וכיוצא בו דלאו 
לשעבודיה לנותן למיתב ההוא מידי קאתי אלא לאקנויי 
גופא דההוא ארעא בהאי שטרא קאתי, וכי כתב לו אתננה 
לו לשון הבטחה משמע דמקני ליה ניהליה למחר וליומא 
חדא בשטרא אחרינא או בקנין ואמטול הכי לא קני, אבל 
קנין לשעבודיה נפשיה נמי קאתי ואמטול הכי אע"ג דאמר 
לה בלשון להבא נמי משתעביד. ומילתא צריכא עיונא:#
כז. והא דתנן מקום שנהגו לבנות גויל גזית כפסים 
לבנים בונין את הכותל הכל כמנהג המדינה 
גויל אבני דלא משפייאן גזית אבני דמשפייאן כדכתיב כל #
אלה אבנים יקרות כמדות גזית מגוררות במגרה מבית 
ומחוץ. כפסים אריחי. דאינון פלגו לבני כדתנן (עירובין 
יג,ב) והאריח חצי לבנה. לבנים לבני א"ל רב אחא בריה 
דרב אוייא לרב אשי ממאי דגויל אבני דלא משפייאן 
וטפח יתירה למורשא דקרנתא אימא מאי גויל פלגו גזית 
וטפח יתירא לבני אראכי כדאמרי' כפיסים אריחי וטפח 
יתירה לבני אראכי ולטעמיך כפיסים אריחי מנלן גמרא 
גויל נמי גמרא איכא דאמרי א"ל רב אחא בריה דרב אוייא 
לרב אשי ממאי דכפיסין אריחי וטפח יתירה לבני אראכי 
ואימא מאי כפיסין ליבני דלא [משפייאן] וטפח יתירא 
למורשא דקרנתא א"ל ולטעמיך גויל אבני דלא משפייאן 
מנלן גמרא כפיסים נמי גמרא:#
כח. אמר אביי ש"מ דלביני אראכי טפח והני מילי 
בטינא אבל בריכסא בעייא טפי. כלומר כי 
סגיא ליה בטפח היכא דממלו ליה בטינא אבל בריכסא 
דהיינו טיט או סיד שערבו בהן חול בעו טפי:#
כט. והא דתנן בגזית זה נותן טפחיים ומחצה וזה נותן 
טפחיים ומחצה דייקינן עלה למימרא דבגזית 
כל ד"א בגובהא אי הוי ה' טפחים בפותייא קאי ואי לא לא 
קאי. דהא הכא דלסלוקי היזק ראיה ד"א הוא דבעינן 
כדקתני בהדיא גבי כותל חצר שנפל (לקמן ה,א), וקתני 
בגזית זה נותן טפחיים ומחצה וזה נותן טפחיים ומחצה 
אלמא בבציר מהכי לא קאי. ולפום הדין חושבנא כי הוי 
שמנה אמות בגובהה בעי עשרה טפחים, (והוא אומרו) 
[והא אמה] טרקסין דהוה גביה טובא וקאי. והיא מחיצה 
המבדלת בין ההיכל לקדש הקדשים שהיתה גבוה ל' אמה 
ולא היתה רחבה אלא אמה בת ששה טפחים ואעפ"כ 
עמדה. ופרקינן שאני התם דאיכא טפח יתירה. דההוא טפח 
יתירה כי מהני בגובהה לאו לחשבון ה' טפחים לד"א בלחוד 
מהני משום דמצטרפי טפחים להדדי ונפיש חיליהו 
לאוקומיה לגובהה טפי, ודמי ליה בחילא דאינשי איכה 
ירדוף אחד אלף ושנים יניסו רבבה (דברים לב,ל). ומסתברא 
דגבי גויל וכפיסים ולבנים נמי היינו טעמא דגויל כל ארבע 
אמות בגובהה אי הוי ששה טפחים והוא הדין בכפיסים 
ארבעה טפחים ובלבנים שלשה טפחים קאי ואי לא לא 
קאי. וש"מ דהאי כותל דקתני בריש פרקין בונין את הכותל 
באמצע בעי למהוי ברומיה ארבע אמות דשיעור סלוקי 
היזק ראיה ארבע אמות בעינן:#
ל. ובמקדש שני מ"ט לא עביד אמה טרקסין עד 
תלתין קאי טפי לא קאי. דקיימא אגביה 
הוא. ומנלן דהוה גביה טפי דכתיב גדול יהיה כבוד הבית 
הזה האחרון מן הראשון רב ושמואל חד אמר בשנים וחד 
אמר בבנין [ג,ב] ואיתא להאי ואיתא להאי. בשנים דמקדש 
ראשון עמד ארבע מאות ועשר ומקדש שני ארבע מאות 
ועשרים, בבנין דהיכל ראשון הוה גביה תלתין ושני הוה 
גביה מאה אמה כדאיתא במסכת מדות (פ"ד מ"ו). ולעביד 
עד תלתין בבנין ואידך לעביד בפרכות תלתין נמי כי קאי 
אגב תקרה [הוא] דקאי ולעביד שיעור האי דקאי בבנין 
ואידך לעביד בפרכות אמר אביי גמירי או כוליה בפרכות 
או כוליה בבנין. כדאשכחן במשכן. ושמע מינה לענין 
מחיצה המבדלת בין ההיכל לקודש הקדשים שאין עושין 
מקצתה בבנין ומקצתה בפרכות, אלא או כוליה בבנין 
כדאשכחן במקדש ראשון או כוליה בפרכות כדאשכחן 
במשכן דכתיב  (שמות כו,לג) והבדילה הפרוכת לכם בין 
הקדש ובין קדש הקדשים:#
לא. איבעיא להו הן וסידן או הן בלא סידן. כלומר כל 
אלו השיעורין האמורים ברוחב הכותל הן 
וסידן בכלל או הן בלא סידן, שנמצא שצריך ליתן מקום 
לסיד חוץ מן השיעור האמור לרוחב הכותל. אמר רב 
נחמן בר יצחק (מסתמא) [מסתברא] הן וסידן, דאלמא 
מקום הסיד בכלל דאי ס"ד הן בלא סידן לחשביה. ודחינן 
כיון דלא הוי טפח לא חשיב ליה. ולא והא קתני זה נותן 
טפחיים ומחצה וזה נותן טפחיים ומחצה0. והא הכא 
(דחייב) [דחצי] טפח הוא וקא חשיב ליה. ומשנינן התם חזי 
לאצטרופי בהדיה הך פלגא אחרינא דיהיב האיך נמי והוו 
להו טפח אמטול הכי חשיב ליה, אלא מקום הסיד מכא 
ומכא דאי נמי מצטרפת ליה לא הוי טפח לא חשיב ליה. 
ואע"ג דאידחייא לה סיעתיה דרב נחמן בר יצחק עיקר 
מימריה לא אידחי, הלכך הלכתא כוותיה. ואגב ארחיך 
שמע מינה דמצו למכפא אהדדי למסידיה לגודא בסיד, 
ודוקא בגויל וגזית אי נמי בכפיסים ולבנים וכיוצא בהן:#
לב. ת"ש הקורה שאמרו רחבה כדי לקבל אריח והאריח 
חצי לבנה של שלשה טפחים. דאלמא לבנה 
גופא שלשה טפחים היא, ואי ס"ד הן וסידן היכי קתני 
בלבנים זה נותן טפח ומחצה וזה נותן טפח ומחצה דהוה 
להו שלשה טפחים ותו לא, והא לבנה גופה שלשה טפחים 
לבד מסיד, אלא לאו ש"מ הן בלא סידן ומקום סיד לא קא 
חשיב. ופריק התם ברברבתא דייקא נמי דקתני של ג' 
טפחים מכלל דאיכא זוטרתי ש"מ. ומתני' דקתני בלבנים 
זה נותן טפח ומחצה וזה נותן טפח ומחצה בזוטרתי דהוו 
להו אינון וסידן בכלל ג' טפחים אבל ברברבתא בעי טפי, 
והוא הדין נמי בכפיסין בזוטרי קא מיירי אבל ברברבי 
דאית בהו טפח ומחצה בעי טפח למקום הסיד:#
לג. אמר רב חסדא לא לסתור איניש בי כנישתא עד 
דבני בי כנישתא אחריתי איכא דאמרי משום 
פשיעותא וא"ד משום צלויי ביה, דאדהכי והכי לית להו#
דוכתא לצלויי. מאי בינייהו דאיכא דוכתא לצלויי. 
למאן דאמר משום פשיעותא אע"ג דאית להו דוכתא 
לצלויי נמי אסיר, למ"ד משום צלויי כיון דאיכא דוכתא 
לצלויי שפיר דמי. וקיי"ל כלישנא קמא דאסר, ואע"ג 
דסוגיין בכוליה תלמודין כלישנא בתרא, שאני הכא דסוגין 
כלישנא קמא כדבעינן למימר קמן. וה"מ למסתר בי 
כנישתא בעידנא דרגילי לצלויי ביה, אבל בעידנא דלא 
רגילי לצלויי ביה כגון בי סתוא בקייטא ובי קייטא בסתוא 
סתרי ובנו, דהא מרימר ומר זוטרא סתרי ובנו בי סתוא 
בקייטא ובי קייטא בסיתוא, דכיון דהוו להו צערא לצלויי 
בי סתוא בקייטא או בי קייטא בסתוא מזרזי נפשייהו ולא 
פשעי. א"ל רבינא לרב אשי גבו זוזי ומנחי מאי. מי 
איכא למיחש לפשיעותא או לא. א"ל חיישי' דילמא 
מתרמיא מלתא דמצוה ויהבי להו. וש"מ סוגיין כמאן 
דאמר משום פשיעותא, דאי כמאן דאמר משום צלויי, הא 
דרב אשי היכי משכחת לה, אי דאיכא דוכתא לצלויי 
נסתור ונבנה, ואי דליכא דוכתא לצלויי מאי ארייא משום 
דחיישינן דילמא מתרמייא מילתא דמצוה ומזבני להו, 
תיפוק לי דאדהכי והכי ליכא דוכתא לצלויי, אלא על 
כרחין בדאיכא דוכתא לצלויי ומשום דחיישינן 
לפשיעותא.#
 (דמו) [רמו] ליבני הדירי והדרי כשורי מאי. מי 
חיישינן לפשיעותא או לא. ומסקנא חיישינן דילמא 
מתרמיא מילתא דפדיון שבויים ומזבני להו. והא נמי 
כלישנא קמא סלקא. ומקשי' אי הכי, דחיישינן לכולי האי, 
מאי אירייא עד דבני בי כנישתא אחריתי אפילו בנו נמי 
בי כנישתא אחריתי לא נסתרה להאי, דחיישינן דילמא 
מתרמי פדיון שבויים ומזבני ליה לאידך. א"ל דירתא לא 
מזבני אינשי. ומילתא דלא שכיחא היא ולא חיישי בה 
רבנן. והני מילי דלא חזא ביה תיוהא, כלומר כותל 
רעוע אבל חזא ביה  סתר ובני כי הא דמר בר רב אשי 
חזא תיוהי בבי כנישתא דמתא מחסייא וסתריה ועיליה 
לפורייה בגויה ולא אפקיה מיניה עד דתקין ליה שיפכי. 
אי הכי בבא בן בוטא היכי אסביה עצה להורדוס למסתר 
בי מקדשא והאמר רב חסדא לא ליסתור איניש בי כנישתא 
עד דבני בי כנישתא אחריתי אב"א תיוהא חזא ביה ואי 
בעית אימא שאני מלכותא דלא הדרא ביה. ושמעינן מינה 
דחזא ביה תיוהא אע"ג דליכא דוכתא אחרינא לצלויי סתר 
ובני, דהא בי מקדש >פ:רמ<לגבי קרבנות כדינא דבי כנישתא היכא 
דליכא דוכתא אחרינא לצלויי דמי ואפ"ה קאמרי' דהיכא 
דחזא ביה תיוהא סתר ובני ומדקאמרי' נמי שאני מלכותא 
דלא הדרא ביה, ש"מ דטעמא משום פשיעותא הוא, דאי 
משום דליכא דוכתא אחרינא לצלויי כי לא הדרא ביה נמי 
מאי הוי:#
>פ:רמ00<לד. הורדוס עבדא דבית חשמונאי הוה נתן עיניו 
באותה תינוקת קם קטלינהו לכולהו 
מראותיה ושיירה לההיא ינוקתא ההיא ינוקתא סליקא לה 
לאיגרא ואמרה דכל מאן דייתי ויימר מבית חשמונאי 
קאתינא עבדא הוא דלא אשתייר מינייהו אלא ההיא 
ינוקתא וההיא ינוקתא הא נפלה ומיתה. והלכתא היא, 
דהא עבדו בה עובדא בפרק עשרה יוחסין (קידושין ע,ב):#
>פ:רמ0<לה. אמר מאן דריש מקרב אחיך תשים עליך מלך רבנן 
קם קטלינהו לכולהו רבנן ושייריה לבבא בן 
בוטא למשקל עצה מיניה [ד,א] אהדר ליה כלילא דילי 
ארישיה ונקרינהו לעיניה יומא חד אתא ויתיב קמיה א"ל 
חזי מר האי עבדא בישא היכא קטלינהו לרבנן א"ל ומאי 
אעביד א"ל ללטייה מר א"ל כתיב גם במדעך מלך אל 
תקלל א"ל האי לאו מלכא הוא א"ל לא יהא אלא עשיר 
כתיב ובחדרי משכבך אל תקלל עשיר א"ל* והא כתיב 
ונשיא בעמך לא תאור בעושה מעשה עמך הוא א"ל 
מסתפינא דילמא אמרי ליה א"ל השתא מיהא ליכא איניש 
הכא א"ל כתיב כי עוף השמים יוליך את הקול. וש"מ דהא 
דכתיב גם במדעך מלך אל תקלל ובחדרי משכבך אל תקלל 
עשיר אפילו היכא דארגיז קמיה שמייא (א)לא מבעי ליה 
למלטייה, ואע"ג דכתיב ונשיא בעמך לא תאור בעושה 
מעשה עמך, הא לאו עושה מעשה עמך לאו חיובא הוא 
דליכא דלא לקי עליה מיהו איסורא מיהא איכא משום 
סכנתא דכתיב כי עוף השמים יוליך את הקול:#
>פ:רמ<לו. אמר ליה אי הוה ידענא דהוה צנעיתו כולי האי לא 
הוה קטלינא לכו השתא מאי תקנתיה דההוא 
גברא א"ל הוא כבה אורו של עולם ילך ויעסוק באורו של 
עולם הוא כבה אורו של עולם רבנן דכתיב כי נר מצוה 
ותורה אור ילך ויעסוק באורו של עולם ב"ה דכתיב ונהרו 
אליו כל הגוים. ובבא בן בוטא היכא משיא ליה עצה 
להורדוס והא אמר רב יאודה אמר רב ואי תימא רבי יהושע 
בן לוי מפני מה נענש דניאל להשליכו לגוב אריות, מפני#
שהשיא עצה לנבוכדנצר שנאמר להן מלכא מלכי ישפר 
עלך וגו' אי בעית אימא שאני ב"ה דלא סגייא בלא 
מלכותא ואיבעית אימא שאני עבד דשייך במצות. ש"מ 
גוי דאעיק לישראל אסור לאסוביה עצה למעבד דבר 
מצוה. והני מילי במידי דסגייא להו לישראל בלא ההוא גוי 
אבל היכא דלא סגייא להו אלא בההוא גוי שרי לאסוביה 
עצה. והני מילי בגוי אבל עבד דשייך במצות שרי:#
לז. והא דתנן בונין כותל כמנהג המדינה הכל לאתויי 
מאי לאתויי באתרא דנהיגי בהוצא ודפנא. 
בהוצין וחזוקן:#
>פ:רמ<לח. לפיכך אם נפל הכותל המקום והאבנים של שניהם 
פשיטא לא צריכא דנפל לרשותא דחד 
מינייהו אי נמי דפנינהו חד לרשותיה מהו דתימא להוי 
אידך המוציא מחבירו עליו הראיה קמ"ל דלא, מאי טעמא 
דשותפין כי האי גונא לא קפדי אהדדי כדאמרינן בפרק הבית 
והעליה (ב"מ קטז,ב) אי בעית תימא שותפין כי האי גונא לא 
קפדי אהדדי, הלכך לית להו חזקה אהדדי אלא בראיה אי 
נמי לאחר חלוקה. ושמעי' מיניה דכל מידי דידוע לתרי 
שותפי, לא מיבעיא היכא דלית להו ראיה ברורה אלא 
מחמת דיכלי מעיקרא למכפא בדינא אהדדי לאשתתופי 
בההוא מדעם מסתמא מחזקינן ליה בחזקתא דתרוייהו לפום 
מאי דהוו מצי מעיקרא למכפא אהדדי בדינא, ואע"ג דקאי 
השתא ברשותא דחד מינייהו כמאן דקאי ברשותא 
דתרווייהו דמי. ודוקא היכא דליכא מיגו להימוניה, כגון 
דאיתברר דהני אבנים דהאי כותל שנפל גביה דנתבע נינהו 
דלא מצי למטען לא היו דברים מעולם אי נמי החזרתים לך 
דהא איתברר דגביה נינהו, הלכך כי טעין נמי אין שקלי 
ודידי שקלי אי נמי חזרתי ולקחתים ממנו לא מהימן דהא 
אתחזק בשותפות, דאי לא אתברר כדאמרן, מיגו דאי בעי 
אמר לא נטלתי כלום אי נמי נטלתי והחזרתים לך והני 
אחריני נינהו, כי טעין דהני נינהו וזבינתינהו מיניה אי נמי 
מעיקרא כוליה כותל דידי הוה מהימן. ואע"ג דמדינא אית 
להו למכפא אהדדי למבנייה בין תרווייהו לאו כמאן דאיכא 
סהדי דהוה דתרווייהו דמי, דהא כי מוקמינן ליה בחזקתא 
דתרווייהו מכח חזקה הוא דמוקמינן ליה בחזקתא 
דתרווייהו, דחזקה לא עביד איניש מידי דלא מחייב ביה 
מדינא דומיא דחזקה לא פרע איניש בגו זמניה ודומיא 
דמארבע אמות ולמעלה בחזקת שלא נתן עד שיביא ראיה 
שנתן דאיבעיא לן לקמן (ה,ב) אי אמרינן מה לי לשקר במקום 
חזקה או לא ולא אפשיט, וכל כי האי גוונא חומרא לתובע 
וקולא לנתבע. אלא מיהו מסתברא דהני מילי גבי כותל חצר 
דליכא ראיה דלחד מינייהו הוא אלא מכח חזקה בלחוד, אבל 
גבי בקעה וכיוצא בה היכא דאיכא חזית דמכחשא ליה 
כסהדי דמיא, ואפילו היכא דאיכא מיגו לא מהימן למימר 
אין שקלי ודידי שקלי דמה לי לשקר במקום עדים לא 
אמרינן. ודוקא היכא דטעין דמעיקרא (דיכי) [דידי] הוה 
דמכחשא ליה חזית, אבל היכא דטעין חזרתיה ולקחתי 
ממנו דלא מכחשא ליה חזית מהימן. ודוקא היכא דאיכא 
מיגו אבל היכא דליכא מיגו, לא מיבעיא היכא דהואי התם 
חזית לתרווייהו דאתחזק בשותפות דלא מהימן דשותפין כי 
האי גוונא לא מחזקי אהדדי, אלא אפילו היכא דלא הואי 
חזית אלא לחד דליכא טעמא דשותפותא כלל כיון דבקעה 
דוכתא דלא שכיחי בה אינשי היא, כל היכא דהוה יכיל בר 
מצרא לפנויינהו בעידנא דלא חזי ליה איניש לית ליה חזקה 
בגווייהו, דלא עדיפי בהאי ענינא גבי מגודרות. ומנא 
תימרא דבקעה בחזקת דיכיל למישקל מינה בעידנא דלא 
חזי ליה איניש היא, מדאמרינן התם (סנהדרין ל,א) הרי שבא 
ואמר אני ראיתי את אביכם שהטמין מעות בשידה תיבה 
ומגדל ואמר של פלוני הם של מעשר שני הן בבית לא אמר 
כלום בשדה דבריו קיימין זה הכלל כל שבידו ליטלן דבריו 
קיימין וכל שאין בידו ליטלן לא אמר כלום, דשמעת מינה 
דבשדה בחזקת דבידו ליטלן הוא. וההיא דאמרינן (לקמן 
לג,ב) לא חציף איניש למיגזר דיקלא דלאו דיליה ולא חציף 
איניש למיכל ארעא דלאו דיליה, שאני התם דאיכא סהדי 
דגזר ואכל, כל בפני אחריני ודאי לא חציף, אבל בדוכתא 
דליכא איניש דחזי ליה זימנין דשקיל, דאי לא תימא הכי 
הכי גבי גודרות נמי לא חציף איניש למישקל מידי דלאו 
דיליה וליהמניה:#
>פ:רמ00<לט. והא דתנן וכן בגינה מקום שנהגו לגדור מחייבין 
אותו אבל בבקעה מקום שנהגו שלא לגדור אין 
מחייבין אותו אסיקנא רבא הכי קאמר וכן בגינה סתם 
כמקום שנהגו לגדור דמי ומחייבין אותו. מכלל דמקום 
שנהגו לגדור אפילו בבקעה נמי מחייבין אותו ומקום 
שנהגו שלא לגדור אפילו גינה נמי אין מחייבין אותו. 
ומסתברא דהני מילי בגינה ובקעה, אבל חצר לא מהני בה 
מנהג למפטריה אלא אפילו מקום שנהגו שלא לגדור 
מחייבין אותו, דאיסורא נמי איכא דכתיב (במדבר כד,ב) 
וישא בלעם את עיניו וירא את ישראל שוכן לשבטיו מה 
ראה שאין פתחיהן מכוונין זה לזה אמר ראויים הללו 
שתשרה שכינתו מיד ותהי עליו רוח אלהים. תדע מדלא 
קתני הכי גבי חצר אלא קא פסיק ותני בונין את הכותל 
באמצע, שמע מינה דגבי חצר ליכא לפלוגי בין מקום 
שנהגו לגדור למקום שנהגו שלא לגדור אלא לא שנא הכי 
ולא שנא הכי מחייבין אותו. וכי תימא אדרבא מדקתני וכן #
בגינה ש"מ דחצר וגינה חד דינא אית להו, האי מאי, אי 
אמרת בשלמא דחצר אפילו מקום שנהגו שלא לגדור 
מחייבין אותו וגינה מקום שנהגו שלא לגדור אין מחייבין 
אותו, והיינו דקא פסיק גבי חצר וקתני בונין וגבי גינה לא 
קא פסיק ותני אלא בסתמא, וכי קתני וכן אסתם גינה וחצר 
קאי דתרווייהו מחייבין, אלא אי אמרת דלא שנא חצר 
מקום שנהגו שלא לגדור אין מחייבין אותו, האי דינא גבי 
חצר הוה ליה לפרושי והדר ליתני עלה וכן בגינה ותו לא, 
אלא מדגבי גינה קתני וגבי חצר לא קתני שמע מינה דהאי 
דינא ליתיה אלא גבי גינה אבל גבי חצר אפילו במקום 
שנהגו שלא לגדור מחייבין אותו0:#
מ. הרי אמרו אבל אם רצה כונס לתוך שלו כו' ובונה 
ועושה חזית מבחוץ מאי חזית אמר רב הונא 
דכאיף ליה לקרנא לבר. וחודו של ראש הכותל מאחד 
משני צדדיו קרי קרנא כלומר שכופף טיח הסיד או האבנים 
שבראש הכותל לחוץ כלפי רשות חבירו, והוא דכניס לתוך 
שלו כי היכי דלא ליצטריך למכפיינהו לאויר רשותא 
דחבריה. ורבי יוחנן אמר [ד,ב] משיעה באמתא לבר. 
כלומר שטח את פני הכותל בסיד כשיעור אמה מבחוץ 
כלפי רשות חבירו. וכל שכן היכא דשיע טפי מאמתא, 
דאי סלקא דעתך דווקא אבל טפי לאו חזית הוא ליחוש 
דילמא אתי חבריה ומוסיף עלה דהאי אמתא ואמר דידי 
ודידיה היא. ודייקינן ולעביד לגאו. ומהדרינן דילמא אתי 
חבריה ועביד מאבראי ואמר דידי ודידיה הוא אי הכי 
השתא נמי מקליף ליה ואמר דידי ודידיה הוא קילופא 
מידע ידיע. וקי"ל כרבי יוחנן:#
מא. ושמעינן מינה דהיכא דליכא חזית לא מכאן ולא 
מכאן מוקמינן ליה בחזקתא דתרווייהו, 
ממאי מדמקשינן השתא אתי חבריה מקליף ליה ואמר דידי 
ודידיה הוא, ואי לאו דדינא הכי למאי ניחוש ליה. 
ושמעינן נמי מינה דהיכא דמינכר קילופא כמאן דאית 
לחזית התם דמי (נמי) והויא ראיה להיאך דמדאידך גיסא 
דכוליה כותל דידיה הוא:#
מב. הוינא מאי ניהו חזית דעביד ליה. אמר רב נחמן 
סנופי ירכי לבר. כלומר סמוכי המחצלאות 
יתנם מבחוץ. ודייקינן לעבוד לגאו. ומהדרינן דילמא אתי 
חבריה ועביד מאבראי ואמר דידי ודידיה הוא. ושמע 
מינה דאי עבדי הכי דתרווייהו הוי, דאי לאו דדינא הכי 
למאי ניחוש ליה. ומקשינן השתא נמי ליחוש דילמא אתי 
חבריה (ושארי) [ושדי] להו ואמר דידי ודידיה הוא. 
ואוקימנא דשריק להו בטינא. ומקשינן מקליף ליה. 
ופרקינן קילופא מידע ידיע. ושמע מינה דאי ליתנהו 
השתא התם ולא מינכר קילופא וליכא ראיה דהוה איכא 
התם חזית, מצי אמר דידי ודידיה הוא, אבל היכא דמינכר 
קילופא לא מהימן. אביי אמר הוצא לא סגייא ליה אלא 
בשטרא. דקסבר קילופא דטינא מעלוי הוצא לא ידיע. ולית 
הילכתא כוותיה כדבעינן למימר קמן (ס"ס מג):#
מג. והא דתנן אם עשו מדעת שניהם בונין את הכותל 
באמצע ועושים חזית מכאן ומכאן ולא יעשה 
לא לזה ולא לזה. והויא לה ראיה דתרווייהו הוא. ופרקינן 
דילמא אזל חד מינייהו ועבד ואמר כוליה דידי הוא. 
כלומר אין הכי נמי דאי לא עביד לא זה ולא זה בחזקת 
דתרווייהו מוקמינן ליה, אלא מתני' עצה טובה קמ"ל 
דלעבדו תרווייהו, דאי לא עביד חד מינייהו חיישינן 
לרמאות דילמא אזיל חד מינייהו ועביד ואמר כוליה דידי 
הוא, דהא בבקעה קאי דלא שכיח בה איניש תדיר ויכיל 
למעבד מבחוץ בלא דעתא דמרא. וכי תימא (נמי) [ומי] 
חיישינן לרמאותא כי האי גוונא א"כ תקנתא דעשיית חזית 
מבחוץ מאי אהנייה ליה, ליחוש דילמא אזיל חבריה ועביד 
נמי מהאי גיסא והויא לה חזית מכאן ומכאן ואמר דידי 
ודידיה הוא. לא דמי היכא דנחתי מעיקרא אדעתא דחזית 
להיכא דלא נחתי אדעתא דחזית, דאילו היכא דעביד חד 
מינייהו מעיקרא חזית מבחוץ כיון דידע דבהאי חזית הוא 
דהויא ליה ראיה דכוליה דידיה הוא אזדהורי מזדהר 
בארעיה דלא לשבקיה לחבריה למעבד חזית מאידך גיסא 
אחרינא, ואילו היכא דלא עביד חד מינייהו כיון דלא נחתי 
אדעתא דחזית מנין דאיכא חד מינייהו אלא דאמר 
אדעתיה לאזדהורי בארעיה כולי האי. #
ומתמהי' ותנאי תנא תקנתא לרמאי אמר ליה אטו 
רישא דקתני ועושה חזית מבחוץ לאו תקנתא לרמאי 
הוא. (מי) [דכי] לא עביד חזית מצי חבריה למטען דידי 
ודידיה הוא. אמר ליה האי מאי בשלמא רישא תנא דינא 
דכונס לתוך שלו ובונה ולא מצי חבריה לעכובי עליה משום 
מיעוטא אוירא ותנא תקנתא משום דינא אלא סיפא דמיד 
כשעשו מדעת שניהם מאי דינא קמ"ל, פשיטא, אטו אנן 
לא ידעינן דאי בעי למעבד תרווייהו עבדי, אלא כולא 
מילתא משום תקנה לרמאי קתני לה. ובדין הוא דהוה יכיל 
לאוקומי כגון דרצייה חד מינייהו לחבריה ואירצי ליה, 
דקמ"ל נמי דינא דלא מצי א"ל כי איתרצאי לך למעוטי 
באוירא אבל בתשמישתא לא אלא בונין את הכותל 
באמצע, אלא משום דלישנא דאם עשו מדעת שניהם דאם 
נימא דעתא דתרווייהו כהדדי משמע וכולה תקנתא #
לרמאי קמ"ל. רבינא אמר סופא אתאן להוצא ולאפוקי 
>ג0.<מדאביי דאמר הוצא לא סגייא ליה אלא בשטרא קמ"ל 
דבחזית סגייא ליה. כלומר ה"ה נמי דאי לא עבדא חד 
מינייהו שפיר דמי והוייא ראיה דתרווייהו הוא, אלא סיפא 
אתאן להוצא והיא גופא קמ"ל דחזית נמי ראיה היא. ואי 
להיכא דעבדי להו תרווייהו פשיטא, דהשתא היכא דלא 
עביד חד מינייהו הויא ראיה דתרווייהו היא היכא דעבדי 
תרווייהו לא כ"ש, אלא כי איצטריך לאשמועינן דחזית 
נמי ראיה היא ואי עביד חד מינייהו ותו לא הויא ליה ראיה 
דדידיה היא, ממאי דמדקתני ועושין חזית מכאן ומכאן 
טעמא דמכאן ומכאן הא לאו הכי דחד מינייהו הויא, וכן 
הלכתא:#
#
מד. ברם צריך את למידע דכי מהנייא חזית למהוי 
ראיה הני מילי בכותל שאין השותפין יכולין 
לכוף זה את זה לבנותו בין שניהם (ה"מ) באמצע כגון סתם 
בקעה אי נמי בגינה במקום שנהגו שלא לגדור, דכיון דלא 
יכיל חד מינייהו למכפייה לחבריה למגדר בהדיה תקינו 
רבנן חזית לההוא דבעי למגדר בתוך שלו מדיליה דתהוי 
ליה ראיה דדידיה היא. אבל בסתם גינה ואין צריך לומר 
בחצר דאית בה היזק ראיה טפי כיון דיכלי למכפא אהדדי 
בדינא למבנייה לכותל לתרווייהו באמצע לסלוקי היזק 
ראיה לא תקינו רבנן חזית להימוניה, דחזקה כל היכא 
דיכיל למכפייה לחבריה למגדר בהדיה באמצע לא כניס 
לגו דיליה ועביד מדיליה לחודיה, ולא מצי אמר אזבין 
דינאי, דכי אמרינן הכי היכא דאיכא ראיה אבל היכא 
דליכא ראיה לא, וחזית היכא דלא תקינו רבנן לאו ראיה 
הוא. ועוד דכי עבדי רבנן תקנתא למאן דלית ליה תקנתא 
בעיקר דינא, אבל הכא דאית ליה לכל חד מיניהו תקנתא 
בעיקר דינא למכפייה לחבריה למגדר בהדיה לא עבדו ליה 
רבנן תקנתא בחזית, הלכך מסתמא דתרווייהו הוי ואע"ג 
דעבד חד מינייהו חזית כיון דלא תקינו רבנן להימוניה 
בחזית אע"ג דעבד נמי ולא כלום היא.#
ולא תימא הני מילי בחצר שיש בה דין חלוקה דיכלי 
למכפא אהדדי למפלג ולמגדר, אלא אפילו בחצר שאין בה 
דין חלוקה דלא יכלי למכפא אהדדי למפלג ולמגדר נמי 
הכי דינא, דאע"ג דלא יכיל למכפייה למפלג כיון דכי פלגי 
בסתמא יכיל למכפייה למבנייה לכותל בהדיה באמצע לא 
בעי חזית. וכי תימא ליתקון חזית להיכא דפלגי ע"מ 
דלבנייה חד מינייהו לכותל מדיליה בחולקיה, בתנאי לא 
עבדו רבנן תקנתא, דא"כ לכל תנאה ותנאה דמתנו נמי 
ליבעי תקנתא ואין לדבר סוף ולית להו לתנאי תקנתא אלא 
בשטרא. ועוד דאפילו היכא דלית בה דין חלוקה כי תקינו 
רבנן חזית גבי בקעה וכיוצא בה דכיון דאפילו אית בה 
בכולה דין חלוקה נמי תקינו רבנן דליכא למיחש 
לרמאותא, דהא בין הכי ובין הכי כל היכא דהוי דתרוייהו 
לא סגייא דלא עבדי חזית מכאן ומכאן ואי פשע חד 
מינייהו ולא עבד איהו דאפסיד אנפשיה, אבל גבי חצר 
וכיוצא בה דכי אית בה בכולה דין חלוקה א"נ לית בה 
ופלגי בסתמא לא שייכא תקנתא למעבד חזית כדברירנא, 
כי לית בה דין חלוקה נמי לא תקינו רבנן וכל היכא דלא 
תקינו רבנן לאו (מיניה) ראיה היא כדברירנא. תדע דהא 
מתני' דהשותפין שרצו בהדיא אוקימנא בדלית בה דין 
חלוקה ולא קתני עושין חזית מכאן ומכאן כדקתני גבי 
בקעה אבל פסיק ותני מסתמא לפיכך אם נפל הכותל המקום 
והאבנים של שניהם, ש"מ גבי חצר אע"ג דלית בה דין 
חלוקה נמי לא תקינו רבנן חזית וטעמא דמילתא 
כדברירנא.#
מיהו הני מילי בכותל מחיצה דמתחילה ועד סוף לא הוה 
קטור בהדי גודא דחד מינייהו טפי מבהדי גודא דחבריה, 
אבל בשאר כתלים שבין כותלי חצירות דקטירי בהדי שאר 
כתלי דחצר מתחילת בניינן קטרא מוכח, דכל היכא 
דמוכחא מילתא דהוה קטיר מתחלת בנינו בהדי האי כותל 
דראובן לחודיה הוא, דהני תרי כתלים דקטירי מתחילת 
בניינן בהדי הדדי דחד גברא הוו, דההוא דבנייה להאי 
איהו בנייה להאי ובהדי הדדי בנינהו, וכי היכי דברירא 
מילתא בחד מינייהו דדידיה דראובן לחודיה הוא, תנינא 
נמי דקטיר ביה לחודיה דראובן לחודיה הוא, ואי משום 
חזקה דהיזק ראיה ליכא דאמור בניינא דהאי חצר דקטירי 
כתלים דידיה קדים לבניינא דאידך. תדע דכי קתני לפיכך 
אם נפל הכותל המקום והאבנים של שניהם (הכותל) 
[אכותל] דאיירי ביה רישא קאי דלא קטיר בהדי גודא דחד 
מינייהו, דהא בשותפין שרצו לעשות מחיצה בחצר 
המוקפת גדר קאי ועלה קתני בונין את הכותל באמצע, 
דאשתכח דהאי כותל דעבדי ליה השתא באמצע לסלוקי 
היזק ראיה בחצר שהיתה מוקפת גדר מכל רוח עבדי ליה 
ולא קטר בהדי שאר כתלי החצר כלל אלא מנגע הוא דנגע 
ביה מהאי גיסא ומהאי גיסא, ועלה קתני לפיכך, דכי האי 
גונא ודאי שייך טעמא דלפיכך ואפי' בחצר שאין בה דין 
חלוקה כדפרישנא טעמא במתני'. אבל היכא דקטיר בהדי 
כותל דחד מינייהו לחודיה דמוכחא מילתא לאו לאפסוקי 
בין שתי חצרות עביד אלא לאגוני אחדא מינייהו מפני 
רשות הרבים עביד מחמת דקדימה חדא לחברתא 
ואיצטריך מרה דקדמיתא לאקופה גדר לאפסוקי בינו ובין 
רשות הרבים וכיוצא בה דלא שייך בה טעמא דלפיכך, 
מוקמינן ליה בחזקתיה דמרי קטרא, דאי נמי אתרמי דעביד 
האי כותל לאפסוקי בין שתי חצרות ועבדוה תרווייהו 
לסלוקי היזק ראיה וקטריה חד מינייהו בהדי כותל דיליה 
והאיך לא קטרה בהדי דיליה, והאיך הוא דאפסיד אנפשיה 
דשבקיה לחבריה למקטריה בהדיה דיליה לחודיה למהוי 
ליה כי חזית היכא דמהנייא חזית, אלא או לקטריה כל חד 
מינייהו בהדי דיליה או לא לקטריה בהדי חד מינייהו. וה"נ 
מסתברא דאי לא תימא הכי היכא דקדם חד מינייהו ובנה 
חצר במקום שאין בניין סמוך לו ואקפה לחצרו גדר והדר 
אתו אחריני ואקפוה חצרות מכל רוח ואקפונהי גדרות 
לבד מרוח רביעית דכל חד מינייהו דסמיך#
בה (אבל) [כל] חד מינייהו אגדר הסמוכה לו מחצרו דקמא 
ג. דכל חד מינייהו מהך גיסא דסמיך ליה ה"נ דקנו חולקא 
בכולהו כותלי חצר קמייתא, ומאי תקנתיה דבעל חצר 
קמייתא דלא לפסדינהו לכותלי חצרו, אי בשטרא לא 
אשכחן האי דינא אלא בהוצא ואליבא דאביי דלית הלכתא 
כותיה, דאלמא כולהו אית להו תקנתא בלא שטרא כל חד 
וחד כדיניה וא"כ האי חצר דקדמא מאי תקנתא. אלא לאו 
ש"מ מחוורתא דדינן כדכתבינן דאי לא קטיר האי כותל 
אלא בהדי חד מינייהו דידיה לחודיה הוא, דמסתמא לאו 
חצר השותפין הואי אלא מעיקרא חצר המיוחדת לחד גברא 
הואי ואיהו לחודיה בנייה להאי כותל בהדי שאר החצר. 
ואפילו היכא דאתברר דמקמי דאתבני חד כותל הויין הני 
שתי חצרות דמהאי גיסא ומהאי גיסא חצר אחת בלא כותל 
דמפסיק בנתים והאי כותל דמפסיק השתא באמצע קטיר 
בהדי כותל דחדא מהני חצרות לחודיה, וסהדי לא ידע 
דידעי מאן בנייה ולא נמי דידעי אי מקמי דאתבני האי 
כותל אי חצר השותפין הואי ואי דחד גברא הואי ומסתמא 
מחזקינן ליה להאי כותל דדיליה דבעל חצר דקטיר בהדה 
הוא, דכיון דקטיר בהדי חדא מהני לחודא מוכחא מילתא 
דמעיקרא כי הואי חצר אחד לאו חצר השותפין הואי אלא 
דחד גברא הואי ואיהו הוא דפלגה לשתי חצרות בהאי 
כותל וקטרי בהדי חדא מיניה לחודה והדר זבניה לשנייה 
לאיניש אחרינא, ובהא לא שייך טעמא דלפיכך כלל, דכי 
שייך טעמא דלפיכך היכא דלא קטיר כותל המחיצה בהדי 
חדא מיניה לחודא דאיכא למימר דחצר השותפין הואי 
כדפרישנא טעמא במתני' דמוקמינן לה בחזקה דהשתא 
דמדהשתא דבתרי מעיקרא נמי דבתרי ותרי הוא בחזקת 
שנבנה משל שניהם בדין, אבל היכא דמוכחא מילתא 
דמעיקרא לאו חצר השותפין הואי לא שייך טעמא דלפיכך 
כלל מסתמא הוא.#
#
אבל ודאי היכא דאתברר דמעיקרא הני שתי חצרות 
חדא חצר הואי ודשותפי הואי, אע"ג דחזינן ליה לכותל 
המחיצה דקטיר בהדי חדא מינייהו לחודיה, דלא בטלה 
חזקת חצר השותפין בהכי דאימור חד מינייהו אתרמי ליה 
למקטריה לכותל המחיצה ליה ואידך לא אתרמי ליה. והכא 
ליכא למימר איהו דאפסיד אנפשיה, דכי אמרינן הכי היכא 
דלא אתברר דחצר השותפין הואי דאיבעי ליה לאסוקי 
אדעתיה דלא מצי לברורי, אבל היכא דאתברר דחצר 
השותפין הואי הא לא אפסיד אנפשיה מידי ומצי א"ל אנא 
אחזקת חצר השותפין סמכי. תדע דמתני' דקתני לפיכך 
סתמא קתני ולא פליג בין היכא דקטיר בהדי חד מינייהו 
להיכא דלא קטיר, דכל היכא דאתברר דחצר השותפין 
הואי בין דקטיר בין דלא קטיר חד דינא הואי, דכי מהני 
קיטרא לאפוקי מחזקת  חצר השותפין אבל היכא דאתברר 
(בחצר) [דחצר] השותפין הואי היכי מהני קיטרא לאכחושי 
סהדי, אלא על כרחיך כל היכא דאתברר דחצר השותפין 
הואי ולא ידעינן מאן מינייהו בנייה אע"ג דקטיר (בתרי) 
[בהדי] חד מינייהו לחודיה כיון דשייך ביה טעמא דלפיכך 
מסתמא דתרוייהו הוי. וכל שכן היכא דקטיר בהדי האי 
מהאי גיסא ובהדי האיך מהך גיסא אע"ג דלא אתברר 
דמעיקרא חצר השותפין הואי כיון דקטיר בהדי [כל] חד 
מינייהו דמסתמא דתרוייהו הוי כסתמא דמתני' דאע"ג דלא 
אתברר בסהדי דמעיקרא חצר השותפין הואי כיון דחזינן 
ליה לכותל המחיצה דלא קטיר בהדי חדא מינייהו מוכחא 
מילתא דמעיקרא כולה חדא חצר הואי וחצר השותפין 
הואי, והאי כותל המפסיק לאו בהדי חדא מינייהו אתבני 
דאם כן מקטר הוה קטיר בהדה אלא לבתר חלוקה אתבני 
כסתמא דמתני' ולאפסוקי בעלמא הוא דעביד לסלוקי היזק 
ראיה ואמטול הכי מוקמינן ליה בחזקתא דתרווייהו, דכיון 
דמעיקרא הוה יכיל כל חד מינייהו למכפייה לחבריה 
למבנייה בהדיה באמצע הרי זה בחזקת שהיה משל שניהם 
כסתמא דמתני' דקתני לפיכך אם נפל המקום והאבנים של 
שניהם ואפי' היכא דלא הוה בה בכולה דין חלוקה 
כדברירנא במתני'. #
הילכך אפי' היכא דלאחד מינייהו אית ליה תשמישא 
בגויה כגון הכנסת קורות וכיוצא בהן ולחד לית ליה בחזקת 
תרוייהו קאי, דכיון דבלאו ההוא תשמישא בחזקת תרוייהו 
קאי ואית ליה לכל חד מינייהו לאשתמושי ביה מצד חצרו, 
אשתכח דלית ביה בתשמישתיה דחד מינייהו ראיה 
לבטולי בה חזקה דחבריה, דכי אשתמש ביה מכח ההוא 
פלגא דאית ליה בגויה הוא דאשתמש ביה והאי דלא 
אשתמש ביה האיך נמי מהך גיסא משום דלא איצטריך ליה 
עד השתא, וסוגיין בכולהי חזקות דעלמא דלא קיימא ליה 
לאיניש חזקה מכח תשמישא דאשתמש או מכח הנאה 
דאתהני אלא היכא דלא אתברר דאית ליה זכותא למחזיק 
בההוא תשמישא מחמת אנפא אחרינא כדברירנא במתני' 
דסמך לו כותל אחר (לקמן ה,א ושם סי' ח) הלכך בחזקת 
תרוייהו קאי.#
והני מילי דלא קטיר בהדי גודא דחד מינייהו, אבל היכא 
דקטיר בהדי גודא דחד וההוא דלא קטיר בהדי גודא דידיה 
אית ליה בגויה הכנסת קורות, לא מבעיא היכא דאיכא 
למימר דלבתר בנין הכותל הוא דעילינהו להנהו קורות 
להתם דלא מהניא ליה ההוא חזקה אלא לגופה דההוא 
תשמישתא לחודא, אלא אפילו היכא דמוכחא מילתא 
דבהדיה בניין הכותל אתעבוד, לא הויא ראיה אלא לחזקה 
דגופה כשאר תשמישין דעלמא, דכיון דקטרא ודאי דאית 
ליה למריה חולקא בגויה והכנסת הקורות ספק דלא ידעינן 
אי מחמת דאית ליה חולקא בגויה ואי מחמת דאחיל גביה 
לאשתמושי ביה בהכי, הוה ספק [ו]ודאי ואין ספק מוציא 
מידי ודאי. ולא עוד אלא שהרי קישור הכותל מתחיל 
מלמטה והכנסת קורות אינה אלא מלמעלה במקצת הכותל 
וכבר נקשר הכותל ועדיין קורות לא באו ואמטול הכי דינא 
הוא לאוקמיה לכותל בחזקתיה דמרי קמא ומרי תקרא לית 
ליה בגויה אלא חזקה בעלמא לההוא תשמישא ולמאי 
דאחזיק אחזיק ולמאי דלא אחזיק לא אחזיק, ודמיא לההוא 
דאמרינן בעלמא (לקמן ו,א) למאי דסמך סמך ודלא סמך לא 
סמך.#
וההיא דאמרינן התם (שם) גבי בי כורי לא הוי 
חזקה ואע"פ דמנח הימליטא מימר אמר לכי מפייס לי לא#


