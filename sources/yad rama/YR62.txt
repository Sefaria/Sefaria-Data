שייר מצוה מחמת מיתה הוא. ואי חולה כדרך כל הארץ 
הוא, שלא קפץ עליו החולי, בהא איכא לפלוגי. דאי לא 
שייר מידי לנפשיה, לא שנא כתב כל נכסיו לאחר ולא שנא 
חלק כל נכסיו לכמה בני אדם, היכא דמוכחא מילתא 
מעיקרא דכי נחית מעיקרא למפלגינהו לכולהו קא נחית, 
הני כלהו סתמיהו מצוה מחמת מיתה נינהו, דאי הוה מסיק 
(ד)אדעתיה דחיי לא סגייא דלא הוה משייר מידי לנפשיה. 
ואי שייר מידי לנפשיה מסתמא לאקנויי מהשתא קא 
מיכוון ולאו מחמת מיתה קא יהיב, הילכך הויא לה כמתנת 
בריא ואמטול הכי לא תקינו לה רבנן דליקני באמירה אלא 
בעי קנין ואם עמד אינו חוזר  דהא כמתנת בריא דמיא. 
והאי דקאמרינן דבעי קנין לאו דקא בעי קנין דוקא, אלא 
הוא הדין לשאר אנפי הקנאה דמהנו במתנת בריא, וחד 
אנפא מתרי תלתא נקט.#
וכבר ברירנא בפרקין (לעיל קמח,ב סי' צ)  דינא במחלק כל 
נכסיו, דאיכא לפלוגי ביה בין מחלק לנמלך, דאלו מחלק 
הוה ליה ככותב כל נכסיו ובכלהו כמצוה מחמת מיתה דמי, 
ואלו נמלך סתמיה לאו כמצוה מחמת מיתה הוא אלא 
באחרו' משום דבתרא הוי שיורא לכולהו. ובתרא גופיה 
היינו טעמא דהוי כמצוה מחמת מיתה, דלגבי בתרא ודאי 
כותב כל נכסיו הוא. וכבר ברירנא נמי (שם סי' צא) כותב כל 
נכסיו אי נמי מחלק כל נכסיו היכא דלא אמר בפירוש כל 
נכסי, דאי מוחזק לן דלית ליה נכסי אחריני אלא הני 
דפליג, הוה ליה בכולהו כמצוה מחמת מיתה. והוא הדין 
בדלא איתחזק אי אית ליה במדינה אחרת ואי לא, אלא 
שהיה מחלק והולך כל נכסיו שהיו לו באותה מדינה ואמר 
כל נכסי אלו, שמע מינה שאין לו נכסים אלא אלו ומחלק 
כל נכסיו (ו)הוא וכמצוה מחמת מיתה דמי. ואי לא מיתחזק 
גבן דאין לו נכסים במדינה אחרת ולא אמר כל נכסי אלו, 
אף ע"ג דמוחזק לן דלית ליה הכא נכסי אחריני כמתנת 
שכיב מרע במקצת דמיא דבעיא קנין ואם עמד אינו חוזר.#
וכולהו הני דקאמרינן דקנו באמירה בעלמא, לא אמרן 
דקנו אלא דאמר בלשון מתנה, אי נמי בלישנא סתמא, דלא 
מכרע אי לשון מתנה הוא ואי לשון ירושה הוא, כגון דאמר 
נכסי לפלניא, ואידי ואידי בין למי שראוי ליורשו בין למי 
שאין ראוי ליורשו, והוא הדין בלשון ירושה למי שראוי 
ליורשו. אבל היכא דאמר בלשון ירושה למי שאינו ראוי 
ליורשו לא קאני, ואע"ג דקנו מיניה. וכל היכא דקיימא לן 
דבעי קנין בין למי שראוי ליורשו בין למי שאין ראוי 
ליורשו (ו)לא מהני בה אלא לשון הקנאה מפורשת דקניא 
בבריא, אבל אי אמר בלשון ירושה אפילו למי שראוי 
ליורשו והוא הדין לשאר לישני דלא קנו בבריא לא קנו, 
ואע"ג דקנו מיניה, כדברירנא בפירקין לעיל.#
ברם צריך את למידע דלא שנא כותב כל נכסיו ולא 
שנא מחלק כל נכסיו, ולא שנא מצוה מחמת מיתה בפירוש 
ולא שנא מכללא, ולא שנא מסוכן דקיימא לן דכולהו מצוה 
מחמת מיתה נינהו ומקנו באמירה בעלמא, לא שנא למי 
שראוי ליורשו ולא שנא למי שאין ראוי ליורשו, ודוקא 
למי שהורתו ולידתו בקדושה, לא שנא הוי הנותן גר ולא 
שנא ישראל, אי הוי מקבל מתנה הורתו ולידתו בקדושה 
דראוי לירש את אביו איתיה נמי במתנת שכיב מרע דרבנן 
ומצי מקני ליה באמירה בעלמא בין בראוי לירש את הנותן 
בין שאין ראוי לירשו. ואי ליתיה למקבל מתנה הורתו 
ולידתו בקדושה, שנמצא שאינו ראוי לירש את אביו, לא 
מצי מקני ליה באמירה בעלמא אלא למי שראוי לירשו, 
דכי תקינו רבנן לאקנויי באמירה בעלמא למי שאינו ראוי 
ליורשו דוקא למי שהורתו ולידתו בקדושה, דאיתיה 
בירושה לירש את אביו, אבל למי שאין הורתו ולידתו 
בקדושה, אי הוי אביו גר לא מצי למעקרה לנחלה מבניו 
ולאקנויי ליה לאבוה במתנת שכיב מרע, אפילו בלשון 
מתנה, משום דליתיה למקבל בירושה לירש את אביו, 
הילכך אי אקני ליה בקנין או בחד מאנפי הקנאה דקני 
בבריא קנה ואי לא לא קנה.#
וכלהי הני מתניאתא דשכיב מרע דחשיבנא להו כמצוה 
מחמת מיתה, אם עמד חוזר, דאי הוה מסיק אדעתיה דקאי 
לא הוה יהיב, וכל שאלו עמד חוזר חוזר במתנתו מתוך 
חליו בין לעצמו בין לאחר. מאי טעמא, דכיון דכי קא מקני 
אדעתא דמאית מגו מרעיה הוא דמקני, אשתכח דלא מכוון 
לאקנויי אלא לאחר מיתה כדקימא לן מתנת שכיב מרע 
לאחר גמר מיתה הוא קונה, ואמטול הכי כל כמא דלא 
מאית מצי למהדר ביה בין לעצמו בין לאחר. אלא מיהו לא 
דמיא חזרה דשעמד לחזרה מתוך חליו, דאלו חזרה דשעמד 
דכיון דעמד מחוליו אע"ג דכל גלי אדעתיה דהדר ביה 
בטלה מתנתיה מימלא ואם מת ממונא דיורשיו הוי. ואלו 
כל כמא דלא עמד לא הויא חזרה עד דהדר ביה בפירוש 
ואמר לא ניחא לי בהאי מתנאתא אי נמי דמקני לה לאחר, 
דאי מסתמא, מתנת שכיב מרע דקניא בשמת היכי משכחת 
לה, וליחוש דילמא הדר ביה מקמי הכין.#
ומנא תימרא דכי עמד אע"ג דלא אמר מידי בטלה לה 
מתנתיה, דאמרינן בגיטין בפרק מי שאחזו קרדיקוס (עג,א) 
שכיב מרע שניתק מחלי לחלי מתנתו מתנה, היכי דאמי, 
אי דהדר ביה בפירוש אפילו לא ניתק מחליו כלל מצי 
הדר, דכל שאלו עמד חוזר חוזר במתנתו וכל שכן כשניתק 
מחלי לחלי, אלא לאו בסתמא דלא הדר ביה, וטעמא דניתק 
מחלי לחלי ולא עמד בנתים, הא עמד אפילו בסתמא נמי 
אין מתנתו מתנה.#
והא דאמרינן דהיכא דחזר בו מתוך חליו הויא חזרה, לא 
תימא הני מילי בההוא שיעורא דהדר ביה בלחוד, אלא 
אפילו חזרה במקצת הויא חזרה בכולהו. לפיכך אם כתב  
כלן לראשון ומקצתן לשני, שני קנה בדקנו מיניה ואם עמד 
אינו חוזר, דראשון לא קנה בין קנו מיניה בין לא קנו מיניה 
בין כשמת בין כשעמד, דהא הדר ביה מיניה, וחזרה 
במקצת הויא חזרה בכולהו, ושני קנה ההוא מקצת דאקני 
ליה. והוא דקנו מיניה, דכיון דהויא חזרה בכולהו ולא אקני 
ליה לשני מיניהו אלא מקצת, אשתכח דמאי דאקני ליה 
לשני מתנת שכיב מרע במקצת היא דבעיא קנין ואע"ג 
דמית ואם עמד אינו חוזר.#
ברם צריכינן לברורי דכלהי הני מתניאתא דשכיב מרע 
דקאמרינן דאם עמד חוזר, לא תימא הני מילי היכא דלא 
אקנו אלא באמירה בעלמא, אלא אפילו קנו מידו, לא שנא 
בסתם הכותב כל נכסיו ולא שנא במצוה מחמת מיתה 
במקצת, בידוע שלא היה קנין אלא מחמת מיתה וחוזר. 
ואפילו כתב לו את השטר ומסרו לו וזיכה לו את הנכסים 
על ידי אחר בחזרה, איכא למימר דלא איכוון (אלא) 
לאקנויי ליה אלא בזיכוי בעלמא ושטר לראיה בעלמא הוא 
ולא היה זיכוי אלא מחמת מיתה וחוזר, כשמואל דאמר 
כתב וזיכה לזה וכתב וזיכה לזה שני קנה. והני מילי בזיכוי 
בלא קנין או בקנין בלא זיכוי, ואע"ג דכתב ליה שטרא, 
אבל היכא דאקני ליה בקנין וזיכוי כמתנת בריא דמיא ולא 
מצי   למהדר ביה בין לעצמו בין לאחר, דאין לאחר קנין 
כלום, לא שנא בסתם הכותב כל נכסיו ולא שנא במצוה 
מחמת מיתה, ואע"ג דשייר. ודוקא במצוה מחמת מיתה 
דלא פריש בהדיא דמצוה מחמת מיתה הוא, אבל מחמת 
אומדן דעתא בעלמא דשמעיה דאמר מילי דמוכחא מילתא 
מינהו דמחמת חששא דמותא קא מפקיד, דלא שבקינן קנין 
וזיכוי דמוכחא מילתא דלמתנת בריא קא מיכוין ואזלינן 
בתר מילי דכדי דלא אמר להו בתורת (צואת) [צואה]. אבל 
היכא דפריש בהדיא דמחמת מיתה קא מפקיד, אפילו הקנה 
בכל מילי הקנאות שבעולם בידוע שלא היה קנין אלא 
מחמת מיתה ואם עמד חוזר, וכיון דאם עמד חוזר אפילו 
מגו מרעיה נמי חוזר. #
וכולהי מתניאתא דשכיב מרע נמי דקאמרינן דחוזר, 
דוקא היכא דלא גלי אדעתיה דלמתנה חלוטה קא מכוין, 
אבל היכא דגלי אדעתיה דלמתנה חלוטה קא מכוון דלא 
למהדר בה, אע"ג דעמד נמי לא מצי למהדר ביה. ואין 
צריך לומר היכא דכתיב בה מהיום, לא שנא כתיב בה 
מהיום ולעולם דקני גופא ופירא מהיום, ולא שנא כתיב בה 
מהיום ולאחר מיתה דקני גופא מהיום ופירא לאחר מיתה, 
בכולהו אע"ג דהוי מסוכן ואדכר נמי חששא דמותא וכתב 
כל נכסיו, לאו מצוה מחמת מיתה [הוא], דכולהו הני 
אומדן דעתא בעלמא הוא ולא שבקינן הקנאה בהדיא 
וסמכינן (האומדן) [אאומדן] דעתא בעלמא, אלא הכל לפי 
מה שפירש בשעת הקנאתו. הלכך כמתנת בריא דמיא 
דבעיא קנין ואם עמד אינו חוזר. #
תדע דלא גרע קנין דפריש ביה מעכשיו מזיכוי וקנין 
דלא פריש ביה מעכשיו, דאפילו היכא דמוכחא מילתא 
מאומדן דעתא דמצוה מחמת מיתה הוא דקא יהיב, הא 
פריש דמחמת מיתה קא יהיב, ולא גרע מהיכא דאמר דימה 
שיש לו בן ועכשיו שאין לו בן נכסיו לפלוני ונמצא שיש 
לו בן דבטלה מתנתיה, ומההוא דזבנינהו לנכסיה אדעתא 
דמיסק לארעא דישראל, הכא נמי כיון דאמר מחמת מיתה 
תנאה הוי. הילכך אע"ג דאמר נמי מהיום נעשה כאומר 
מהיום אם מתי מחלי זה דאם עמד חוזר, אבל אם מת מחלי 
זה אף ע"ג דהדר ביה ביני ביני לא הויא חזרה דהא מהיום 
אם מתי מחולי זה קאמר ליה, וכיון דמית מחליו אגלאי 
מילתא למפרע דמהיום אקני ליה. #
ולא דמי למצוה מחמת מיתה גרידא, דאלו התם לא 
מיכוון לאקנויי ליה אלא לאחר מיתה, ואמטול הכי כל כמא 
דלא מאית מצי למהדר ביה, ואלו הכא מהיום קא מקני ליה 
והאי דקאמר אם מתי תנאה בעלמא הוא, הילכך אם עמד 
חוזר דהא לא אתקיים תנאיה, ואם מת עד שלא עמד 
איקיים תנאיה ואגלאי מילתא למפרע דמעיקרא משעת 
הקנאה קנייה מקבל מתנה לממונא קנין גמור. #
והוא הדין היכא דמסריה לממונא למקבל מתנה מחיים 
מחמת מיתה, אע"ג דלא אמר ליה מהיום כמאן דאמר 
מהיום אם מתי דמי. ולא תימא דוקא עד דמסר ליה 
למקבל, אלא אפילו מסריה לאחר לאמטויי למקבל, כיון 
דאפקיה לממונא מתותי ידי גלי אדעתיה דניחא ליה 
לאקנויי ליה מהשתא מחמת מיתה. ואפי' מת מקבל בחיי 
נותן ואחר כך מת נותן, כיון דאיתיה למקבל בשעת מתן 
מעות קנו ויחזרו ליורשי מי שנשתלחו לו. ואף ע"ג דקימא 
לן הולך לאו כזכה, הני מילי בבריא, אבל בשכיב מרע 
הולך נמי כזכה דמי וכמאן דמטיא לידה דמקבל לאלתר 
דמי. והיינו דתניא בפרק קמא דגיטין (יד,ב) הולך מנה 
לפלוני והלך ובקשו ולא מצאו יחזרו ליורש ואף 
שנשתלחו לו, ואוקימנא בשכיב מרע ובדאיתיה למקבל 
מחיים בשעת מתן מעות, ואע"ג דמית מקבל בחיי נותן 
כדברירנא התם. ואי לא כתב בה מהיום ולא כתב נמי  
מחמת מיתה מיהו כתב בה מחיים ובמות אפי' כתיב בה 
מחיים לאו כמהיום דאמי, אלא הרי היא כמתנת שכיב מרע 
וחוזר בין כשעמד בנן מתוך חליו דקימא לן כרב. ולא 
תימא הני מילי במתנת שכיב מרע בכותב כל נכסיו וכיוצא 
בו דסתמיה מצוה מחמת מיתה הוא, אלא אפילו מתנת 
שכיב מרע במקצת כיון דכתיב בה במות לאחר מיתה 
קאמר, ופלוגתא דרב ושמואל אפילו במתנת שכיב מרע 
במקצת מיתוקמא כדברירנא בדוכתא (לעיל סי' קלא).#
ברם צריך את למידע דכלהי הני מתניאתא דשכיב מרע 
דהויאן כמצוה מחמת מיתה ומקנו באמירה בעלמא, הני 
מילי היכא דליכא למיחש דלא גמר להקנותו אלא בשטר, 
אבל היכא דאיכא למיחש שמא לא גמר להקנותו אלא 
בשטר, כגון דאמר כתובו ואין צריך לומר היכא דכתביה 
איהו לשטרא, ואפילו לא אמר כתבו ותנו לו ולא כתביה 
איהו נמי לשטרא, אלא דקנו מיניה בחליפין סתמא, כיון 
דהוה יכיל לאקנויי ליה באמירה גרידתא וטרח למכתב ליה 
שטרא אי נמי למקנא מיניה, משום דלא גמר להקנותו אלא 
בשטר, דסתם קנין לכתיבה עומד. הילכך אי מטי שטרא 
לידיה דמקבל מתנה מחיי נותן, חזינן, אי   (מוחא) [מוכחא] 
מילתא דליפות כחו קא מיכוון, כגון דאתברר דכתב 
מעיקרא מתנתא אחריתי לאחרינא, אמרינן להכי אמר להו 
למכתבה להאי בתרייתא אי נמי קנו מיניה דסתם קנין 
לכתיבה עומד, כי היכי לברורי דבתריתא היא ותבטל 
לקמיתא מקמי בתריתא, כדרב דימי דאמר (לעיל קנב,ב) 
דייתיקי מבטלת דייתיקי וכדברירנא בפרק יש נוחלין(לעיל 
קלב,ב סי' קעג), הילכך אע"ג דלא מטי שטרא לידיה דמקבל 
מתנה מחיי נותן נמי קני. ואי לא אתברר לן דיהב מתנאתא 
אחריתי מעיקרא מגו מרעיה לאיניש אחרינא מקמי האי, 
חזינן, אי גלי אדעתיה דליפות כחו הוא דאכוון כגון דאמר 
להו לסהדי אף כתובו וחתומו והבו ליה דמשמע דלאו 
בכתיבה קא מקני ליה אלא באמירה גרידתא קא מקני ליהו 
לאקנויי ליה, דאם כן לימא כתובו וחתומו והבו ליה ותו 
לא, מאי אף כתובו, אלא מדקאמר להו אף כתובו וחתומו 
ש"מ דלאו בכתיבה קא מקני ליה אלא באמירה גרידתא קא 
מקני ליה, וכתיבה מילתא יתירתא היא וליפות כחו קא 
מכוין למכתב ליה שטרא לראיה בעלמא. #
והוא הדין גבי קנין היכא דכתבי סהדי וקנינא מיניה 
מוסף על מתנתא דגלי אדעתיה דלאו בשטרא קא בעי 
לאקנויי ליה אלא לטפויי מילתא אצטריך דלכתבו ליה 
לשטרא לראיה בעלמא. הילכך כי האי גוונא נמי אע"ג דלא 
מטי שטרא לידיה מחיי נותן קני ואפי' לא כתבוה לשטרא 
מחיי נותן נמי דינא הוא דכתבי ליה שטרא לאחר מיתת 
נותן ויהבי ליה, כדאמרינן בהדייא (לעיל קלה,ב) הלכה 
כותבין ונותנין ואוקימנא במיפה את כחו. ואי לא אתברר 
דיהיב מתנאתא אחריתי מגו מרעיה לאיניש אחרינא מקמי 
האי ולא אמר נמי לישנא דמשמע מינה דליפות כחו קא 
מכוון ולאו לאקנויי ליה בשטרא, חיישינן שמא לא גמר 
להקנותו אלא בשטר, ואע"ג דכתבוה לשטרא מחיים ולא 
אספיקו למתביה למקבל מתנה אלא לאחר מיתת נותן, לא 
קנה, דאין שטר לאחר מיתה. #
#
אלא מיהו הני מילי בכותב כל נכסיו אי נמי במחלק כל 
נכסיו אי נמי במסוכן ואע"ג דשייר, אי נמי בשכיב מרע 
בעלמא היכא דגלי אדעתיה דמצוה מחמת מיתה הוא 
ואע"ג דשייר, דכולהו הני מצי לאקנויי באמירה בעלמא 
ואמטול הכי כי אמר כתבו אי נמי טרח למיקנא מיניה 
חיישינן שמא לא גמר להקנותו אלא בשטר ואין שטר 
לאחר מיתה. אבל מתנת שכיב מרע במקצת דלאו מצוה 
מחמת מיתה, כיון דעיקר הקנאה דידיה בקנין היא אע"ג 
דלא כתיב בה נמי וקנינא מיניה מוסף על מתנתא דא קני. 
דכי חיישינן שמא לא גמר להקנותו אלא בשטר הני מילי 
היכא דלא צריך קנין, כגון כותב כל נכסיו ומצוה מחמת 
מיתה וכיוצא בהן, דכיון דלא צריך קנין וקא טרח למקנא 
מיניה איכא למימר דלמכתביה לשטרא קא מכוין וחיישינן 
שמא לא גמר להקנותו אלא בשטר. אבל מתנת שכיב מרע 
במקצת כיון דבעיא קנין ואי לא קנו מיניה לא קני ליכא 
למיחש בה לשמא לא גמר להקנותו אלא בשטר, דהא ודאי 
כי קא טרח למקנא מיניה לאו למכתביה לשטרא קא מכוון 
דלא ליקני אלא בשטרא אלא לאקנויי ליה בגופיה דההוא 
קנין קא מיכוון, והויא לה כמתנת בריא היכא דקנו מיניה 
ולא אספיקו למכתבה למתנתיה עד דמית, דליכא למיחש 
ולא מידי. ואפי' היכא דאמר כתבו בהדייא ומית מקמיה 
דלכתבוה לשטרא כותבין ונותנין ולא חיישינן שמא לא 
נתכוון לאקנויי אלא בשטרא, אלא (לימא) [למה] ליה 
מעיקרא למקנא מיניה, אלא מדקנו מיניה מעיקרא ש"מ 
משעת קנין הוא דגמר ואקני, ליה ושטרא דאמר להו 
לסהדי כתובו לראיה בעלמא. #
#
והוא הדין בבריא הכין דיניה, דלא אשכחן דחיישי רבנן 
לשמא לא גמר להקנותו אלא בשטר אלא במתנת שכיב 
מרע דקניא באמירה בעלמא ואיכפל לא קנה מיניה אי 
נמי למימר כתובו, חיישינן שמא לא גמר להקנותו אלא 
בשטר ואין שטר לאחר מיתה, והאי דאמר מעיקרא תנו 
משום דלא אפשר לאקנויי בכתיבה בלא אמירה, אבל 
בבריא אי איתה דלא גמר להקנותו אלא בשטר למה לי 
למקנא מיניה, על כרחיך כי קנו מיניה לאקנויי ליה בקנין 
הוא והא דאמר כתובו לראיה בעלמא. ועוד דגבי בריא 
כיון דעיקר הקנאה דידיה בקנין היא על כרחיך ליכא 
למיחש ביה שמא לא גמר להקנותו אלא בשטר, דהא קיימא 
לן סתם קנין לכתיבה, הילכך אע"ג דלא אמר כתובו כי 
דאמי וכי היכי דאיקנו מיניה סתמא אע"ג דלא כתבוה 
לשטרא מחיים קני, ואע"ג דכמאן דאמר להו כתובו דאמי 
כי אמר כתובו נמי אע"ג דלא כתבוה לשטרא מחיים נמי 
קני. ועוד דאפי' גבי שכיב מרע נמי אע"ג דלא גלי אדעתיה 
דליפות כחו קא מכוון, כי אתברר דכתב דייתיקי אחריתי 
מעיקרא לאיניש אחרינא מוכחא מילתא דהאי דאמר השתא 
כתובו ליפות את כחו הוא דאיכוון לברורי דבתריתא היא 
ותבטל קמיתא מקמה, כל שכן במתנת בריא דאיכא למימר 
דהאי דאמר כתובו לברורי דקמיתא היא דאי כתב מידי 
לאחרינא בתר הכי קמיתא זכייה כדברירנא בפ' יש נוחלין 
(לעיל קלה,ב סי' קעג).#
#
והוא הדין נמי בשכיב מרע שכתב כל נכסיו אי נמי 
במצוה מחמת מיתה היכא דאקני בקנין וזיכוי אע"ג דאמר 
כתובו נמי ולא כתבוה לשטרא מחיים קנה, דכיון דחשבינן 
לה כמתנת בריא על כרחיך כמתנת בריא דמיא לכל מילי. 
וההיא דפרק יש נוחלין (לעיל קלה,ב) בריא שאמר כתבו 
ותנו מנה לפלוני ומת אין כותבין ונותנין, שאני התם 
דאפילו מחיים נמי כי האי גוונא אין כותבין ונותנין דהא לא 
קנו מיניה, ורבותא קמ"ל דלא מיבעיא מחיים דאין כותבין 
ונותנין אלא אפילו מת נמי, סד"א מצוה לקיים דברי המת, 
קמ"ל דלא כדברירנא בפרק יש נוחלין (שם סי' קעד):#
#

