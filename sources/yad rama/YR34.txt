ב. ולא את הבור ולא את הדות אע"פ שכתב עומקא 
ורומא. והוא הדין נמי גבי גג חדר ויציע 
כדבעינן לברורי לקמן (לעיל סי' יג ד"ה והוא וסי' לג ד"ה ודוקא), 
וכי קתני הכא אע"פ שכתב לו עומקא ורומא אכולהו קאי. 
ואע"ג דלא דמו להדדי בטעמא ולא בשיעורא, כיון דכולהו 
לא מהני בהו לישנא דעומקא ורומא תני לה אכולהו 
לאשוויינהו בהאי ענינא. מיהו לאו מחד טעמא הוא דלא 
מהני בהו, דאילו יציע וחדר כיון דלאו בעומקו של בית 
ולאו ברומו קיימי לא שייך בהו האי לישנא דעומקא ורומא 
כלל, אלא בחשיבותא תליא מילתא, ואי הוו ארבע אמות 
והוא דגביהי י' טפחים דחשיבי באנפי נפשייהו לא מזדבני 
אלא היכא דכתב ליה לישנא דמוכח עלייהו, ואי לית בהו 
ד"א אי נמי דלא גביהי עשרה טפחים אפילו בסתמא נמי 
מזדבני דכחורי הבית חשיבי. ואלו גג ובור ודות כולהו חד 
טעמא נינהו, דאע"ג דשייך בהו לישנא דעומקא ורומא, 
דבור ודות בעומקיה דביתא קיימי וגג קאי ברומיא, כיון 
דכולהו לגבי בית לאו חדא תשמישתא נינהו, דכי היכי 
דלא דמיא תשמישתא דבית לתשמישתא דבור ודות הכי 
נמי לא דמי לתשמישתא דגג, ואפי' היכא דפתיח לגוה, 
שכן תשמישו לאויר, מה שאין כן בבית, וכיון דהא 
תשמישתא לחוד [והא תשמישתא לחוד] ממילא הוה ליה 
דיניה כדינא דבור ודות, דאע"ג דלית בה ארבע אמות 
חשיבי למפלג רשותא לנפשייהו דלא להני בהו לישנא 
דעומקא ורומא מתרי אנפי, חדא דכיון דחשיבי הוו להו 
כרשותא באנפי נפשה ולאו מכלל עומקו ורומו של בית 
מיקרו, ועוד דכל היכא דאיכא למתלי האי לישנא דכתב 
ליה בשטר עומקא ורומא [במידי] דלא חשיב לא תלינן 
במידי דחשיב.#
וגבי גג בדין הוא דלא ליבעי מעקה עשרה טפחים, מידי 
דהוה אבור ודות, דאע"ג דלא עמיקי עשרה נמי חשיבי 
למפלג רשותא לנפשייהו, דלא גרעי ממחילות, אלא שאני 
גג דאי לית ליה מעקה גבוה עשרה לא חזי [ל]מילתיה משום 
לא תשים דמים בביתך כי יפול הנופל ממנו. ואמטול הכי 
[אי] אית ליה מעקה גבוה עשרה מכל גיסא דצריך ליה 
אע"ג דלית ביה ד"א חשיב ולא מהני ביה לישנא דעומקא 
ורומא, ואי לא, אע"ג דהוי ד"א נמי לא חשיב ובכלל שאר 
רומו של בית הוא, הלכך אי כתב ליה עומקא ורומא קני 
ליה, [ו]דוקא עומקא ורומא קני ליה, דאע"ג דמיפלג מביתא 
לא מיפלג משאר אוירא דעילוי ביתא דעייל בכלל לישנא 
דעומקא ורומא, ואי לא לא קני ליה, דלא גרע משאר  
עומקא ורומא דלא מזדבן בסתמא כדבעינן לברורי לקמן 
(לעיל סג,ב וסי' לא-לב).#
 ודוקא דלא כתב ליה מארעית תהומא ועד רום רקיעא, 
אבל כתב ליה מארעית תהומא ועד רום רקיעא קני בור 
ודות ומחילות וגגין ועליות שעל גבי אויר הבית וכיוצא 
בהן. מאי טעמא, לא (אתני) [אהני] בהו בהני לישנא 
דעומקא ורומא, משום דבסתמא לא קני עומקא ורומא 
דהיינו עומק הקרקע ורום האויר שעל התקרה, הלכך אהני 
עומקא ורומא למקנא עומקא ורומא, אהני מארעית 
תהומא ועד רום רקיעא למקני בור ודות ומחילות דהוו ביה 
בבית בשעת מכירה, והוא הדין לגגין ועליות שעל גביו 
אע"ג דפלגי רשותא לנפשייהו קני להו, דבכלל מארעית 
תהומא ועד רום רקיעא נינהו. אבל לא את החדר שלפנים 
ממנו, והוא הדין לבדקא חלילה היכא דלא הוי כוליה 
בעובי הכותל, דהני ודאי ליתינהו בכלל עומק ארעיתיה 
דביתא ולא בכלל רומיה.#
ברם מימר קאמרינן דכל מידי דקביע בגו ההוא ביתא 
דמזדבן אי נמי דפתיח לגוה, אי חשיב לאשתמושי ביה 
באפי נפשיה, דאע"ג דהוי טפל לבית המכור כגון בור ודות 
וגג ויציע וחדר הפתוחין לתוכו דפלגי רשותא לנפשייהו 
כל חד וחד לפום חשיבותיה, לא מזדבני בהאי. מאי 
טעמא, אי משום דחשיבי ליה למוכר לשיורינהו לנפשיה 
מסתמא, כיון דלית להו דרך מאי נפקא ליה מינה. נפקא 
מינה לדינא דבר מצרא דלשתייר ליה מצרנותא בהאי 
ביתא, ואפילו היכא דאשתיירא ליה מצרנותא בגויה 
מאנפא אחרינא, כדבעינן לפרושי לקמן  לטעמייהו דרבנן 
גבי לוקח. אי נמי נפקא ליה מינה דלצטריך לוקח למהדר 
ולמזבניה מיניה בדמי יתירי. וכי תימא, אי הכי כי לא הוי 
ד"א נמי נימא שיורי שייריה. שאני התם, דכיון דלא חשיב 
באנפי נפשיה ממילא הוה ליה מגוף הבית המכור, ומסתמא 
לא מחזיקינן שיורא בדבר המכור, אלא כי מחזקינן שיורא 
במידי דחשיב דהו"ל רשותא באנפי נפשיה ולאו מגוף 
הדבר המכור הוא ואין שם הדבר המכור נופל עליו, דאם 
איתא דזבניה אגב ביתא הוה ליה לפרושיה, ומדלא פריש 
שיורי שייריה.#
ואם נפשך לומר דטעמא דמילתא לאו משום דאיכוון 
לשיוריה הוא כי היכי דתימא מאי נפקא מינה, אלא משום 
דלא איכוון לזבוניה לא מזדבן בסתמא אלא היכא דלא 
חשיב והוי טפל לדבר המכור דהוה ליה מגוף הדבר 
המכור, אבל היכא דחשיב אע"ג דלא איכוון לשיוריה כיון 
דמוכחא מילתא דלא איכוון לזבוניה דא"כ היה לו לפרש, 
הוה ליה כשאר מאניה דמוכר דלא מזדבן בסתמא אגב 
ביתא. ואפילו למאן דאמר מוכר בעין יפה מוכר, הני מילי 
למימרא דלא שייר זכותא לנפשיה בדבר המכור, כגון דרך 
וחלונות וסולמות ואמת המים וכיוצא בהן, אי נמי 
לשעבודי ליה לדבר המכור מידי דצריך ליה כגון דרך 
וכיוצא בו, אבל לעיולי בזביני מידי אחרינא דחשיב באפיה 
נפשיה לא קאמר. דאפילו במידי דלא חשיב אלא היכא 
דמשתעבד ליה הדבר [ה]מכור כגון גגין ועליות שעל גבי 
הבית, דאי לאו תקרת הבית דמשתמש על גבה וכותלי 
הבית דמוקמי לה לא הוה מיקרי גג ולא עלייה ולא הוו חזו 
למידי, לא אמרינן בעין יפה מוכר לאפקועי שעבודיה דגג 
ועליה מבית. דכיון דחשיבי שיורי שייר להו זכותא בבית, 
דאי לא משייר מצי אמר ליה עקור גגך ועלייתך שקול 
וזיל, מידי דהוה אמכר קרקע ושייר אילנות לפניו (לעיל 
לז,ב), דהתם טעמא מאי משום דמכחשי בארעא, עלייה וגג 
נמי מכחשי בבית כדאיתא בפרק הבית והעלייה (ב"מ 
קטז,ב).#
ואי מידי דלא חשיב לאשתמושי ביה באנפי נפשיה הוא, 
כגון היכא דלית ביה בהאי יציע או בהאי חדר ד"א אי נמי 
דלא גביהי עשרה טפחים, מסתמא מזדבני אגב ביתא, 
דמגוף הבית המכור נינהו וכחורי הבית דמו, ובסתמא נמי 
קני ליה ואע"ג דלא כתב ליה עומקא ורומא. ואפי' למאן 
דאמר מוכר בעין רעה מוכר, הני מילי במידי דחשיב ליה 
לשיוריה, כגון המוכר את הבית, דכיון דלא מכר את היציע 
מידי דחשיב ליה הוא לשיוריה דרך לנפשיה, אי נמי במוכר 
את היציע דלא ניחא ליה דתהוי ליה ללוקח דרך עילויה. 
אבל במידי דלא חשיב ליה לשיוריה מודה דלאו בעין רעה 
מוכר. תדע מדלא קא מיפלגי אלא בסופא דמתני' גבי דרך, 
ש"מ דבבי דרישא דברי הכל נינהו. ועוד מדאוקימנא בגמ' 
(לעיל סא,א) למתניתין בדאית ביה בהאי יציע ד"א, דאי לית 
ליה ד"א מזדבן, ש"מ דברי הכל היא, דאי אמרת בפלוגתא 
דעין יפה ועין רעה שייכא, מני, לא רבי עקיבא ולא רבנן, 
אי רבי עקיבא אי אית ביה ד"א נמי לזדבן, ואי רבנן כי לית 
ביה ד"א נמי לא לזדבן. אלא לאו ש"מ דכל לעיולי בזבינא 
מידי אחרינא דלא צריך ליה לדבר המכור, לאו בעין יפה 
ועין רעה תליא מילתא, אלא במידי דחשיב למפלג רשותא 
לנפשיה תליא מילתא כדברירנא:#
#
#
ג. וצריך ליקח לו דרך דברי רבי עקיבא וחכמים 
אומרים  אינו צריך ליקח לו דרך ומודה ר' 
עקיבא בזמן שאמר לו חוץ מאלו שאינו צריך ליקח לו 
דרך מכרן לאחר ר' עקיבא אומר אינו צריך ליקח לו דרך 
וחכמים אומרים צריך ליקח לו דרך. רישא קא מיירי היכא 
דמכר את הבית דמסתמא לא מכר את הבור ולא את הדות 
וכיוצא בהן דאיירי בהו בריש פירקין לדברי הכל, והשתא 
קמ"ל בפלוגתא דרבי עקיבא ורבנן לגבי דרך. ר' עקיבא 
סבר צריך המוכר ליקח לו דרך למיעל ליה להני בור ודות 
וכיוצא בהן דאשתייר גביה או יפרח באויר, ורבנן סברי 
אינו צריך ליקח לו דרך. וסופא קא מיירי בשמכר את הבור 
ואת הדות, דמסתמא שייר הבית לעצמו, דר' עקיבא סבר 
אין הלוקח צריך ליקח לו דרך, וחכמים אומרים צריך ליקח 
לו דרך. ובין ברישא בין בסיפא בחדא מילתא קא מפלגי, 
רבי עקיבא סבר מוכר בעין יפה מוכר וכי זבין ליה בכל 
זכותא דהויא ליה בגויה הוא דזבין ליה, ורבנן סברי מוכר 
בעין רעה מוכר ושיורי שייר בזביניה זכותא דחזיא לשארא 
דלא זבין. הילכך רישא דמיירי במוכר את הבית, לר' 
עקיבא דאמר מוכר בעין יפה מוכר, כיון שמכר את הבית 
אע"פ שלא מכר את הבור ואת הדות צריך המוכר ליקח לו 
דרך, שהרי לא שייר זכות לעצמו בדבר המכור. ורבנן 
סברי בעין רעה מוכר, וכיון דמסתמא שיורי שיירינהו 
להני בור ודות לנפשיה שיורי שייר להו דרך בבית 
המכור.#
ומודה ר"ע בזמן שאמר לו המוכר ללוקח הריני מוכר לך 
בית זה חוץ מבור ודות שבו שאין המוכר צריך ליקח לו 
דרך, דדייק לישנא יתירא, דכיון דבסתמא נמי שיורי 
שיירינהו וקא טרח לשיורינהו בפירוש ש"מ לשיורי להו 
דרך קא מיכוין.#
ומסתברא דהני מילי היכא דלא אמר ליה נמי מארעית 
תהומא ועד רום רקיעא, אבל היכא דאמר ליה נמי מארעית 
תהומא ועד רום רקיעא אע"ג דאמר לו חוץ מאלו צריך 
ליקח לו דרך. דכיון דכי לא אמר ליה חוץ מאלו קני להו 
לוקח להנהו בור ודות ומחילות דהא כתב ליה נמי מארעית 
תהומא ועד רום רקיעא, על כרחיך כי אמר ליה חוץ מאלו 
לאו לשיורי להו דרך קאמר דהא לאו לישנא יתירא הוא 
אלא לשיורי גופייהו קאמר, וכיון דלא קאמר מילתא 
יתירתא הדרינן לטעמא קמא דר' עקיבא דאמר המוכר 
בעין יפה מוכר וצריך ליקח לו דרך.#
וסופא דמיירי בשמכר את הבור ואת הדות לאחר 
דמסתמא שייריה לבית לנפשיה נמי בהא פליגי, רבי עקיבא 
סבר בעין יפה מוכר וכיון דזבינינהו נהליה זבוני זבין ליה 
דרך למיעל ביה לההוא בור ודות דזבין ליה כי היכי דהוה 
עייל איהו, דהא בכל זכותא דהויא ליה בגויהו זבנינהו, ואי 
לא זבין ליה דרך הא לא זבנינהו נהליה בכל זכותא דהויא 
ליה בגויהו, דהא לא מצי לוקח לאתהנויי בהו כי היכי דהוה 
מתהני ליה לדידיה. ורבנן סברי בעין רעה מוכר ושיורי 
שייר לנפשיה מזכותא דהויא ליה לבור המכור זכותא 
דחזיא לבית המשוייר דלא תהוי ליה לאיניש אחרינא דרך 
עילויה. וקימא לן כר' עקיבא בתרוייהו.#
#
וכי תימא לרבנן דאמרי מוכר בעין רעה מוכר וכי מכרן 
לאחר צריך ליקח לו דרך, אי לא זבין ליה דרך למאי זבין 
ליה, וכי לפזר מעותיו הוא צריך, השתא גבי נקעים גבוהים 
עשרה טפחים דיכיל לאתהנויי בהו קאמרינן (לקמן קג,א) אין 
אדם רוצה ליתן מעותיו ויראו לו בשנים ושלשה מקומות, 
הכא דבלא דרך לא מתהני ליה מזביני ולא מידי לא כל 
שכן. וגבי אותיות דאין נקנות במסירה נמי אי לאו דאיכא 
טעמא דלצור ע"פ צלוחיתו הוה אמרינן דמיקנו 
במסירה, ואם כן הכא גבי בור ודות אי לית להו דרך 
למאי (בו) מיבעו ליה. נפקא מינה לדינא דבר מיצרא. 
ואע"ג דכי האי גונא מצי בר מצרא לסלוקיה, כדאמרינן 
התם (ב"מ קח,א) גבי זבין גריוא דארעא בי מצעי נכסיה 
היכא דלא הויא עידית ולא זיבורית דמוכחא מילתא 
דאיערומי קא מיערים, אפילו הכי איכא למימר דסבר לוקח 
דלא מצי בר מצרא לסלוקיה, מידי דהוה אשני שטרות 
ראשון במכר ושני במתנה דליפות כחו הוא דכתב ליה 
משום דינא דבר מיצרא (כתובות מד,א), ואע"ג דכי מתברר 
דראשון במכר לא מהני ליה שני לגבי בר מיצרא ולא 
מידי, מידי דהוה אמתנה דכתיב בה אחריות, זימנין 
דמיכוין לאיערומי, הכא נמי לא שנא. ועוד דנפקא ליה 
מינה דאי מסליק ליה בר מצרא לית ליה פסידא, ואי לא 
מסליק ליה בר מצרא לכי ידע ביה תו לא מצי מסליק ליה 
והוה ליה בר מצרא כותיה. וכי תימא תינח בשאר אינשי, 
היכא דהוי האי לוקח מעיקרא בר מצרא מאי נפקא ליה 
מינה. איכא למימר דילמא דעתיה לזבונה לארעיה ולא 
ניחא ליה לבטולה למצרנותיה מהאי ארעא אחריתי, ואע"ג 
דחזינן דלא זבנה לארעיה לבסוף אימור אימלוכי הוא 
דאימלך:#
#
לד. והא דתנן ולא את הבור ולא את הדות יתיב רבינא 
וקא קשיא ליה היינו בור היינו בור היינו 
דות.  כלומר ששניהם בעומק הקרקע ועשויין להחזיק מים 
מכונסין, ואם כן למה לי למתנא תרתי. א"ל רבה תוספאה 
לרבינא ת"ש דתניא אחד הבור ואחד הדות שניהן בקרקע 
אלא שהבור בחפירה ודות בבנין. כלומר ששניהן בעומק 
הקרקע, אלא שהבור בחפירה, בקרקע קשה שמחזיק מים 
בלא בניין, ודות בבנין, מחמת שנחפר בקרקע שאין מחזיק 
מים בלא בנין, שהמים נבלעים בכתלים, כענין שנאמר 
(ירמיה ב,יג) בורות נשברים אשר לא יכלו המים, ובור כזה 
עושין לו כותל בנין מתוכו סביב ונקרא דות. ותנא דמתני' 
נמי כי אצטריכי למתנא תרוייהו מהאי טעמא הוא 
דאצטריך, דאי תנא בור לחודיה הוה אמינא בור הוא דלא 
אבטיל לגבי בית משום דלית ביה בניין ולא דמי לבית אבל 
דות דבבנין כיון (דדות) [דדמי] לבית מזדבן אגב ביתא, ואי 
תנא דות הוה אמינא דות דבבנין הוא דלא מזדבן משום 
דחשיב אבל בור דלא חשיב בטיל לגבי בית ומזדבן, 
אצטריך לאשמועינן תרוייהו דלא מזדבני:#
#
לה. הרי אמרו המוכר את הבית לא מכר את היציע ולא 
את הבור ולא את הדות וצריך המוכר ליקח לו 
דרך דברי רבי עקיבא וחכמים אומרים אינו צריך ליקח לו 
דרך, וכן הא דתנן מכרן לאחר רבי עקיבא אומר אינו צריך 
ליקח לו דרך וחכמים אומרים צריך ליקח לו דרך, ותנן 
נמי גבי שדה (לקמן עא,א) כי האי גוונא, במאי קא מפלגי. 
ואסיקנא בהא קא מיפלגי [סד,ב] רבי עקיבא סבר מוכר 
בעין יפה מוכר ולא שייר מידי לנפשיה בדבר המכור 
ורבנן סברי מוכר בעין רעה מוכר ושיורי שייר מידי דחזי 
ליה.#
אתמר אמר רב הונא אמר רב [סה,א] הלכה 
כדברי חכמים ושמואל אמר הלכה כרבי עקיבא. וקימא 
לן כשמואל דהלכתא כוותיה בדיני, ותו דהא איפסיקא 
הלכתא כותיה לקמן:#
#
לו. ואזדו רב ושמואל לטעמיהו דאמר רב נחמן אמר 
שמואל האחין שחלקו אין להם דרך זה על 
זה ולא חלונות זה על זה ולא סולמות זה על זה ולא אמת 
המים זה על זה והזהרו בהן שהלכות קבועות הן ורב אמר 
יש להן. וכבר פרישנא בפירקא קמא (לעיל ז,ב סי' עב) במאי 
קא מפלגי, שמואל סבר האחין שחלקו לקוחות הן ומוכר 
בעין יפה מוכר ולא שייר לעצמו זכות בדבר המכור כלל, 
ורב אמר אין האחין שחלקו לקוחות הוו כדאמרת מיהו 
מוכר בעין רעה מוכר כרבנן.#
א"ל רב נחמן לרב הונא הלכתא כותין או הלכתא 
כותיכו א"ל הלכתא כותיכו דמקריביתו אבבא דריש גלותא 
דשכיחי דיאני. וש"מ דהלכתא כשמואל דפסק הלכתא 
כר"ע דאמר מוכר בעין יפה מוכר. וש"מ דהלכתא כותיה 
נמי גבי האחין שחלקו דלקוחות הוא ומוכר בעין יפה מוכר 
דתרוייהו בחד טעמא אוקימנוהי בגמרא. וההיא דפסיקא 
הלכתא בפרק בית כור עפר (לקמן קז,א) גבי שני אחין 
שחלקו ובא להן אח ממדינת הים וגבי שלשה אחין שחלקו 
ובא בעל חוב וטרף חלקו של אחד מהן דאיפסיקא הילכתא 
דבטלה מחלוקת, דמשמע דסבירא לן דהאחין שחלקו 
יורשין הוו, כי טעמיה דרב התם, לא קשיא, דכי אמרינן 
האחין שחלקו לקוחות הן במילתא דאתיא מחמת נפשיהו, 
כגון דרך וחלונות וסולמות ואמת המים דמחמת נפשיהו 
קאתיין, הילכך סבירא לן דלקוחות הוו דהא אינהו הוא 
דאקנו להדדי חולקא דהדדי. אבל לגבי מילתא דאתיא 
מחמת איניש אחרינא, כגון שבא להן אח ממדינת הים או 
שבא בעל חוב וטרף חלקו של אחד מהן, (ו)לא מהניא 
חולקא דידהו לגבי ההוא אחא אחרינא ולא לגבי בעל חוב 
ולא מידי, אלא הוו להו כמאן דלא פלגי כלל ואמטול הכי 
בטלה מחלוקת. ואמטול הכי קא מסקינן הכא טעמא דרב 
גבי האחין שחלקו דסבירא ליה דיש להן דרך זה על זה 
משום דמוכר בעין רעה מוכר, אלמא לקוחות הוי, ואלו 
התם גבי שלשה אחין שחלקו ובא בעל חוב וטרף חלקו של 
אחד מהן קא מסקינא טעמיה דרב דאמר בטלה מחלוקת 
קסבר האחין שחלקו יורשין הוו. והכי נמי מסתברא, דאי 
לא תימא הכי קשיא הילכתא אהילכתא וקשיא נמי דרב 
אדרב, אלא לאו ש"מ כדקאמרינן:#
#
לז. איתמר שני בתים זה לפנים מזה שניהן במכר 
ושניהן במתנה אין להן דרך זה על זה וכל 
שכן חיצון במתנה ופנימי במכר. האי שניהם במכר 
ושניהם במתנה בדקאתו תרוייהו מכח חד עסיקינן, כגון 
שמכר לזה אחד ולזה אחד או שנתן לזה אחד ולזה אחד. 
אין להן דרך זה על זה, דאמר ליה חיצון לפנימי כי היכי 
דלדידך זבין ויהיב בעין יפה לדילי נמי זבין ויהיב בעין 
יפה. וכל שכן חיצון במתנה ופנימי במכר, דכל היכא דגבי 
מוכר בעין יפה מוכר כ"ש גבי נותן דבעין יפה נותן 
כדמיברר לקמן. ודוקא בדאקני להו לתרוייהו בבת אחת, 
וכל שכן דזבניה לחיצון והדר זביניה לפנימי. אבל זב(י)ניה 
לפנימי לחד והדר זב(י)ניה לחיצון  לאחרינא, אי נמי יהביה 
נהליה במתנה, יש להן דרך זה על זה, דמכי זבניה לפנימי 
לחד ושייריה לחיצון לנפשיה קני פנימי דרך בחיצון דומיא 
דמכרן לאחר, דס"ל כר' עקיבא דאמר אין הלוקח צריך 
ליקח לו דרך, וכי הדר זביניה לחיצון לאחר אע"ג דזבין 
ליה נמי בעין יפה לא מהני ליה ולא מידי, דלא יכיל 
לזבוניה ליה אלא מאי דשייר לנפשיה, ואלו הכא כיון 
דמקמי זביני דחיצון [זבניה לפנימי] כי זבין בעל חיצון מאי 
דשייר בעל פנימי הוא דזבין.#
#
חיצון במכר ופנימי במתנה מאי. וכד זבין להו 
לתרוייהו בבת אחת קא מיבעיא לן, מי אמרינן כי היכי 
דנותן בעין יפה נותן מוכר נמי בעין יפה מוכר ואין להן 
דרך זה על זה, או דילמא הנ"מ גבי מכירה ומכירה וגבי 
מתנה ומתנה דתרוייהו כי הדדי נינהו, דכי היכי דלמר 
בעין יפה למר נמי בעין יפה, אי נמי גבי חיצון במתנה 
ופנימי [במכר] דודאי בעל מתנה עדיף ולית ליה לבעל 
המכר דירכא עילויה דבעל מתנה, אבל חיצון במכר ופנימי 
במתנה דבעל מתנה צריך דרך, עין יפה דבעל מתנה עדיפא 
טפי ויש להן דרך זה על זה.#
#
סבור מינה דאין להן דרך זה על זה. דתרוייהו כי הדדי 
נינהו ולא היא מי לא תנן בד"א במוכר אבל בנותן מתנה 
נותן את כולם. אלמא אפילו במילי דסבירא לן גבי מכר 
לדברי הכל דבעין רעה מוכר מאן דיהיב במתנה בעין יפה 
יהיב, הכא נמי אף ע"ג דהיכא דפנימי במכר אין להן דרך 
זה על זה, היכא דפנימי במתנה וחיצון במכר בעל מתנה 
עדיף מבעל מכר ויש להן דרך זה על זה. וכן הלכה:#
ד. המוכר את הבית מכר את הדלת אבל לא את המפתח 
מכר את המכתשת הקבועה אבל לא את 
המיטלטלת מכר את האצטרוביל לא מכר את הקלת מכר 
תנור מכר כירים ובזמן שאמר לו הוא וכל מה שבתוכו 
[סה,ב] הרי כולן מכורין. האי דלת דקתני רישא דמכורה 
דוקא דקביעא ולא מיטלטלא, אבל היכא דמיטלטלא 
כמפתח דמיא ולא מזדבנא משום דאינה קבועה. והאי 
מפתח דקתני דאינה מכורה דוקא במפתח המיטלטלת 
דקימא לפתוח בה את המנעול ואמטול הכי אינה מכורה, 
אבל מפתח קבועה בדלת הרי זו מכורה. והאי דאוקימנא 
בגמרא דומיא דדלת דקביעא, לאו למימרא דאינה 
מיטלטלת אלא דקביעא תשמישתא קאמרינן, שאין 
המנעול הזה (ופתח) [נפתח] במפתח אחרת, מידי דהוה 
אתשמישי כרם דקביעי לטעמיה דרבי מאיר כדבעינן 
למימר קמן (סי' לח). והני אצטרוביל וקלת דקתני תרויהו 
מתשמישי דרחיא נינהו כדבעינן לפרושינהו בגמרא לקמן. 
והא דקתני מכר תנור מכר כירים כולהו במוכר את הבית 
קאי, דמסתמא מכר את התנור ומכר נמי את הכירים. 
ובתנור וכירים דקביעי עסקינן, הילכך אע"ג דלא אמר ליה 
הוא וכל מה שבתוכו, מידי דהוה אמפתח ומכתשת 
המיטלטלת, ואם לאו אינן מכורין.#
ומאי שנא מבור ודות דאע"ג דמגוף קרקעיתא דביתא 
נינהו לא מיזדבני בהדיה. אי משום דחשיבי ופלגי רשותא 
לנפשייהו, אי הכי אגב חצר נמי לא ליזדבון. ואי משום 
דלאו אורחיהו למהוי ברוב בתים, הכי נמי לאו אורחיהו 
למהוי ברוב בתים. אלא שאני בור ודות דלאו מתשמישי 
דבתים נינהו אלא מתשמישי דחצר נינהו, כדבעינן לברורי 
לקמן (סז,א סי' ה) גבי המוכר את החצר, ואלו מכתשת 
ורחים ותנור וכירים כולהו מתשמישי דבתים נינהו. 
ואפילו בבתים הפתוחים לחצר לא סגיא דלא שכיחי בחד 
מינייהו, והאי דלא שכיחי בכולהו משום דסגיא להו 
לכולהו דיורין שבחצר להני תשמישי בחד ביתא, וכל שכן 
בבתי דלא פתיחי לחצר אלא לרשות הרבים, דכיון 
דתשמישין הצריכין לדירה נינהו ולית להו לבעלי בתים 
דוכתא אחריתי למעבדינהו לאשתמושי בהו כולהו דיורין 
עביד להו כל חד וחד בגו ביתיה. הילכך לא שנא בבית 
הפתוח לרשות הרבים ולא שנא בפתוח לחצר היכא 
דקביעי בקרקע הבית מגופיה דבית נינהו ואמטול הכי 
מזדבני בהדיה.#
והא דקתני סופא ובזמן שאמר לו הוא וכל מה שבתוכו 
הרי כולן מכורין, לא תימא הני מילי בתשמישי דביתא 
כגון מפתח והוא הדין גבי מכתשת וקלת וכיוצא בהן, 
דכיון דזימנין דקביעא האי מכתשת והויא ליה מגופא 
דביתא כי לא קביעא נמי מתשמישי דביתא היא, וכל שכן 
קלת דמתשמישי רחים הקבועים בבית היא, אבל שאר 
מטלטלי דלא איירי בהו במתניתין דלאו מתשמישי דביתא 
ממש נינהו כגון מטה ושלחן וסכין וקערות וכוסות ומצעות 
ומאי דדמי להו לא מזדבני. אלא אפילו כולהו נמי מזדבני, 
דהא בגויה דביתא קיימי, וכיון דאמר ליה הוא וכל מה 
שבתוכו ליכא לאפקיניהו מהאי כללא אלא בראיה. תדע 
דהא גבי ספינה דקתני (לקמן עג,א) אבל לא מכר לא את 
העבדים ולא את המרצופין ולא את האנתיקי ובזמן שאמר 
לו היא וכל מה שבתוכה הרי כולן מכורין, בשלמא עבדים 
ומרצופין מתשמישי  דספינה נינהו, אלא אנתיקי עיסקא 
דבגוה הוא, ואפי' הכי כיון דאמר ליה היא וכל מה שבתוכה 
הרי כולן מכורין, ואע"ג דאית בה עבדים ומרצופין 
ואנתיקי לא אמרינן כי אמר ליה כל מה שבתוכה אעבדים 
ומרצופין בלחוד קאמר אלא אכולהו קאמר. והוא הדין גבי 
בית וחצר, דכולהו לענין הוא וכל מה שבתוכו חד טעמא 
נינהו.#
אלא מיהו דוקא במטלטלי דקיימי בגויה דביתא ושייך 
בהו לישנא דהוא וכל מה שבתוכו. והוא דהוי מידי 
דאורחיה דשכיח בבתים תדיר, כגון מיני תשמישתא 
דביתא, דהא אמפתח ומכתשת וקלת דאיירי בהו רישא 
דאינן מכורין קאי. והוא הדין לשאר תשמישי דביתא. אבל 
לשאר מטלטלי דלאו מידי דשכיח בבית תדיר הוא, אע"ג 
דאמר ליה הוא וכל מה שבתוכו לא קני להו. דכי קא נחית 
לוקח לאו אדעתא דידהו קא נחית אלא אדעתא דשאר 
מטלטלי דאורחייהו למהוי בבית תדיר הוא דנחית. והוא 
הדין גבי יציע וחדר וגג ובור ודות וכיוצא בהן, אע"פ 
שאמר לו הוא וכל מה שבתוכו אין אלו מכורין כדאיתא 
בברייתא בהדיא. וטעמא דמילתא, דלא מבעיא גבי יציע 
וחדר וגג דהני רשותא אחריתי באנפי נפשה נינהו ואינן 
בתוך הדבר המכור אלא סמוך לו או על גביו, אלא אפילו 
בור ודות דקיימי בעומקיה אינן מכורין, דכיון דבסתמא לא 
קני ליה לעומקא אלמא לאו מגופיה דביתא הוא, אע"ג 
דפתיח פומייהו לגו ביתא לאו בגויה דביתא קיימי אלא 
תותי ביתא קיימי. ודוקא היכא דלא אקני ליה עומקא 
ורומא והן וכל מה שבתוכן, אבל היכא דאקני ליה עומקא 
ורומא והן וכל מה שבתוכן קני אפילו בור ודות ומחילות 
וגגין ועליות, דכמאן דכתב ליה מארעית תהומא עד רום 
רקיעא דמי:#
#
לח. הרי אמרו המוכר את הבית לא מכר את המפתח 
לימא מתניתין דלא כרבי מאיר דאי רבי מאיר 
הא אמר מכר כרם מכר תשמישי כרם. ודחינן אפילו תימא 
רבי מאיר התם קביע הכא לא קביע והא דומיא דדלת 
קתני מה דלת דקביעא אף מפתח נמי דקביעא אלא 
מחוורתא מתני' דלא כרבי מאיר. והאי קביעא דקאמרינן, 
לא שנא גבי תשמישי כרם ולא שנא גבי מפתח, לאו 
למימרא דמחבר לקרקע או לדלת, אלא דקביעא 
תשמישתיה קאמרינן, דהא גבי תשמישי כרם 
דקאמרינן דקביעי ובהדיא אמרינן לקמן (סט,א) גבי אבני 
דאכפי לרבי מאיר דמתקנן אע"ג דלא מחתן, וגבי קנים 
שבכרם שהן לצרכו דאוקימנא בקנים המחולקים 
שמעמידין אותן תחת הגפנים לרבי מאיר דמשפו אע"ג 
דלא מוקמי, אלמא אע"ג דאכתי לא מיחברי כיון דקביעא 
תשמישתיהו בההוא כרם מזדבני. הכא נמי גבי מפתח 
דקאמרינן דקביעא, דקביעא תשמישתא בההוא דלת 
קאמרינן, כגון דאורחיה לאשתמושי ביה בההוא דלת 
תדירא, דדינא דמפתח ודינא דתשמישי כרם אליבא דרבי 
מאיר חדא מחתא מחתינן להו בשמעתין. דכיון דלטעמא 
דרבי מאיר כל מידי דמתקן לתשמיש הדבר המכור אע"ג 
דאכתי לא אשתמש ביה הוי מכור, כ"ש במידי דאורחיה 
לאשתמושי ביה מקמי הכין.#
ואית דמפרשי דהאי מפתח דקביעא דקאמרינן, דקביעא 
במנעול תדיר קאמרינן, שיש מפתחות שאין מזיזין אותן 
מן הפותחות, כעין של כפרים, והיינו דומיא דדלת דקביעא 
ממש ששוכבת על צדה תדיר במקום אחד, ואפי"ה קתני 
לא מכר את המפתח הואיל ונוח להוציא משם ומידי 
דמיטלטל הוא, דהוה ליה כרחיים העליונה דאע"ג דקביעא 
במקום תשמישה כיון דמטלטלה לא מזדבנא. ולפום הדין 
טעמא הא דס"ד מעיקרא לשנויי התם קביע, לאו דוקא, 
אלא בדרך איפשר ויש לומר קאמרי' לה, דדילמא כי קאמר 
רבי מאיר במידי דקביע ודלא כסוגיא דגמ'. וכי אצטריך 
למידק מפתח דומיא דדלת, למאי דס"ד מעיקרא קאמרינן, 
דאפילו לכשתמצא לומר דלא אמר רבי מאיר אלא במידי 
דקביעא, הכא גבי מפתח נמי כי מיירי אפילו במפתח 
דקביעא קא מיירי. מיהו לסוגיא דגמרא גבי תשמישי כרם 
אפילו תימא מתני' במפתח דלא קביעא על כרחיך מתני' 
דלא כרבי מאיר.#
#
מיהו בין לפירושא קמא בין לפירושא בתרא, הני 
תשמישי כרם דפליגי בהו רבי מאיר ורבנן, אם תימצי 
לומר דבקנים שבכרם שאינן לצרכו ואבנים שבשדה שאינן 
לצרכה בלחוד פליגי, דרבנן סברי כל היכא דלא מוקמי 
בשעת מכירה אע"ג דמתקני להכי לא מזדבני, ורבי מאיר 
סבר כיון דמתקני לתשמישתא דהאי ארעא אע"ג דאכתי 
לא אשתמש בהו בהאי ארעא מזדבני. תדע מדלא קפיד 
בגמרא (לקמן סט,א) לטעמיה דרבי מאיר גבי קנים אלא 
דמשפו ולא גבי אבנים אלא דמתקנן, אבל בשומרה שאינה 
עשויה בטיט (לקמן סח,ב) מודי רבי מאיר, דכיון דלאו מידי 
דאורחיה דבעל הכרם לאזמוניה היא לאו אדעתא דידה קא 
נחית. דיקא נמי מדלא איתינן עלה פלוגתא דרבי מאיר  
כדאיתינן גבי קנים ואבנים. ולפום הדין טעמא הני 
מתניאתא דבית הבד ומרחץ דברי הכל נינהי, דתרוייהו 
שייך בה האי טעמא דשומרה כדברירנא להאי בדוכתייהו 
(לקמן שם סי' ט). דיקא נמי מדלא קאמרינן בגמ' עילויהי 
מתני' דלא כרבי מאיר כדאמרינן גבי מפתח. ואם תימצי 
לומר אפילו בשומרה שאינה עשויה בטיט נמי פליגי, 
ממילא קימא להו מתניאתא דבית הבד ומרחץ דלא כר' 
מאיר.#
וש"מ דמתני' דקתני המוכר את הבית לא מכר את 
המפתח במפתח דקביעא תשמישתא עסיקינן ודלא כר"מ, 
וכ"ש במפתח דלא קביעא תשמישתיה. ואידי ואידי 
דמיטלטלא ואפילו היכא דאורחה למשבקה במנעול תדיר, 
מידי דהוה אריחים העליונה, אבל קביעא בדלת ממש כגון 
שקשורה ותלויה והמותנא שהיא תלויה בו ראשו קשור 
בדלת קשר של קימא מזדבנא, מידי דהוה אדלת ונגר 
ומנעול וכיוצא בהן:#
#
לט. וש"מ דליתא לדרבי מאיר דאמר מכר כרם מכר 
תשמישי כרם, דהא אסיקנא מתני' דלא 
(כר"י) [כר"מ], ועוד דקימא לן יחיד ורבים הלכה כרבים, 
ועוד דהא אסיקנא בפרק המוכר את הספינה (לקמן עח,ב) 
בשטה:#
#
מ. ת"ר המוכר את הבית מכר את הדלת ואת הנגר ואת 
המנעול אבל לא את המפתח מכר את המכתשת 
החקוקה אבל לא את הקבועה מכר את האיצטרוביל אבל 
לא את הקלת ובזמן שאמר לו הוא וכל מה שבתוכו הרי 
כולן מכורין אבל לא מכר לא את התנור ולא את הכירים 
ולא את הריחים רבי אליעזר אומר כל המחובר לקרקע 
הרי הוא כקרקע בין כך ובין כך לא מכר לא את הבור ולא 
את הדות ולא את היציע. הא מתני' הכי אשכחנן לה 
בנוסחי דילן, ומסתברא דשבישתא היא דאיתלאי בנוסחי. 
ממאי, מדקתני ובזמן שאמר לו הוא וכל מה שבתוכו הרי 
כולן מכורין, והדר תאני אבל לא מכר לא את התנור ולא 
את הכירים ולא את הריחים, והא ודאי ליכא למימר הכי, 
דנהי נמי דסבירא ליה לתנא קמא דמחובר לקרקע נמי אינו 
כקרקע, אלא היכא דאמר ליה הוא וכל מה שבתוכו אמאי 
אינן מכורין. אלא על כרחיך כי תנינן לה לפיסקא דאם 
אמר לו הוא וכל מה שבתוכו לבתר פיסקא דלא מכר לא 
את התנור ולא את הכירים ולא את הריחים הוא דתנינן 
לה. ומסוגייה דרבנו חננאל ז"ל משמע לן דהאי פיסקא דאם 
אמר לו הוא וכל מה שבתוכו לבתר פלוגתיה דרבי אליעזר 
הוה גריס לה, והדר תני עלה בין כך ובין כך לא מכר לא 
את הבור ולא את הדות ולא את היציע. ולהני נוסחי דילן, 
על כרחיך כי קתני אבל לא מכר לא את התנור כו' ארישא 
קאי, דלא אמר ליה הוא וכל מה  שבתוכו. ומאי אבל לא 
מכר, דאע"ג דגבי אצטרוביל מודי ת"ק דמכור משום 
דמחובר לקרקע, גבי תנור וכירים וריחים פליג, דאע"ג 
דמחברי לקרקע לאו כקרקע דמו. ומ"ש אצטרוביל דמודי 
ביה דמכור, משום דלאו מנא הוא ולא הוה עליה תורת כלי 
בתלוש. וש"מ דאצטרוביל לאו ריחים התחתונה הוא. חדא 
דמ"ש ממכתשת הקבועה ומתנור וכירים דאע"ג דקביען 
דקאמר ת"ק דאינן מכורין ומ"ש אצטרוביל דמודי ביה 
דמכור. ועוד הא מדקתני סופא ולא את הריחים, דסתמא 
רחים התחתונה משמע, דכתיב (דברים כד,ו) לא יחבל רחים 
ורכב, מכלל דאצטרוביל דקתני רישא מכור לאו ריחים 
הוא אלא עיגול שסביב לריחים הוא, ואמטול הכי מודי ביה 
ת"ק דמכור משום דבתלוש נמי לאו מנא הוא אלא פשוטי 
[כלי] עץ בעלמא הוא. וכיון דקביעא בקרקע הוה ליה כבנין 
בעלמא. אבל קלת מנא מטלטלא הוא, דתלו ליה עלוי 
ריחיא ונחתי חיטי מיניה אפומיה דרחיא. ובדין הוא דלא 
ליצטריך לאירויי ביה דאינו מכור אלא משום סופא 
אצטריכא ליה ובזמן שאמר לו הוא וכל מה שבתוכו הרי 
כולן מכורין.#
ולית הלכתא כת"ק דקתני מכר את המכתשת החקוקה 
אבל לא את הקבועה, דמשמע מכר את החקוקה בקרקע 
שחקקוה משנקבעה אבל לא את הקבועה שקבעוה 
משנחקקה ונעשית מכתשת, דהא מתני' קתני מכר את 
המכתשת הקבועה אבל לא את המטלטלת. וכן הא דקתני 
סופא אבל לא מכר לא את התנור ולא את הכירים ולא את 
הריחים, ליתא אלא במידי דלא קביע, והוא דלא א"ל הוא 
וכל מה שבתוכו. אבל במידי דקביע ומיחבר לקרקע הרי 
הוא כקרקע, ואע"ג דלא א"ל הוא וכל מה שבתוכו הרי הוא 
מכור. ובהדיא תנן במתני' מכר תנור ומכר ריחים, 
ובדקביעי עסיקינן, דאלמא מסתמא נמי מזדבני. ומתני' 
רבי אליעזר היא דאמר כל המחובר לקרקע הרי הוא כקרקע 
וקימא לן כותיה בהא, חדא דהויא לה הא מילתא סתם 
מתניתין ומחלוקת דבריתא וקי"ל כסתם מתני'. ותו דהא 
סוגייא בעלמא כמאן דאמר כל המחובר לקרקע הרי הוא 
כקרקע, ואי נמי טעמא דרבי אליעזר כדדחינן לקמן 
דסבירא ליה דמוכר בעין יפה מוכר.  וש"מ איתא לדרבי 
אליעזר. ואפילו במידי דלא קביעא נמי דוקא היכא דלא 
א"ל הוא וכל מה שבתוכו, אבל א"ל הוא וכל מה שבתוכו 
הרי הוא מכור כדקתני בהדיא במתני' מכר את 
האיצטרוביל אבל לא הקלת מכר את המכתשת הקבועה 
אבל לא המיטלטלת ובזמן שאמר לו הוא וכל מה שבתוכו 
הרי כולן מכורין, וה"ה לשאר מטלטלי דכולהו חד טעמא 
נינהו. ובהדיא קתני נמי גבי חצר (לקמן סז,א) אבל לא את 
המטלטלין ובזמן שאמר לו היא וכל שבתוכה הרי כולן 
מכורין. וה"ה גבי בית, דדינא דחצר ודינא דבית בהא 
מילתא חד טעמא נינהו. וליתא לברייתא דפליגא בהא 
אמתני'. אבל לא מכר לא את הבור ולא את הדות ולא את 
היציע כסתמא דבריתא ובהא לא פליגא מתניתין אבריתא 
כלל.#
נקיטינן השתא דהמוכר את הבית מכר את הדלת ואת 
הנגר ואת המנעול הקבועין בו, והוא הדין למפתח הקשורה 
בדלת ממש קשר של קימא שהיא מכורה. אבל לא את 
המפתח המיטלטלת אע"ג דקביעא תשמישתה. ואפילו 
היכא דאורחיהו למשבקה במנעול תדיר. וה"ה לדלת ולנגר 
ולמנעול בזמן שמיטלטלין דאינן מכורין. מכר את 
המכתשת הקבועה ואין צריך לומר את החקוקה, מכר את 
האצטרוביל הקבוע בקרקע אבל לא הקלת, דמנא מטלטלא 
הוא. מכר את התנור ואת הכירים הקבועים בקרקע, ואת 
הריחים התחתונה הקבועה בקרקע אבל לא את המטלטלת, 
וכ"ש ריחים העליונה, ואין צריך לומר שאר כל 
המטלטלין. ובזמן שאמר לו הוא וכל מה שבתוכו הרי כולן 
מכורין. בין כך ובין כך לא מכר לא את הבור ולא את הדות 
ולא את היציע, וכ"ש חדר בזמן שיש בהן ד"א וגבוהין י' 
טפחים, כדדייקינן בגמרא (לעיל סד,א) אמתניתין השתא 
יציע אמרת לא חדר מיבעיא, דאלמא כל היכא דיציע לא 
מזדבן כ"ש חדר, וה"ה לגג בזמן שיש לו מעקה גבוה י' 
טפחים, דכולהו הני רשותא אחריתי באנפי נפשה נינהו ולא 
מהני בהו לישנא דכל מה שבתוכו כל כמה דאיכא למתלי 
במידי אחרינא דשייך ביה האי לישנא:#
#
מא. ת"ר צנור שחקקו ולבסוף קבעו פוסל את המקוה 
קבעו ולבסוף חקקו אינו פוסל את המקוה. 
עיקר הא מילתא, דג' לוגין מים שאובין פוסלין את המקוה, 
היכא דכי נפלי לגויה הני ג' לוגין לא הוו ביה בהאי מקוה 
מ' סאה מים כשרים, דכיון דמקמי דלהוי ביה שיעור מקוה 
שלם מים כשרים נפלי לגויה שלשת לוגין מים שאובין, 
אע"ג דנפלו לגויה בתר הכין כמה סאין מים כשרים פסיל 
מדרבנן. ומהאי טעמא הוא דפסיל ליה האי צנור למקוה, 
דכיון דחקקו ולבסוף קבעו הויא לה תורת כלי עילויה 
בתלוש, ואע"ג דחקקו וקבעו בקרקע לא בטלה תורת כלי 
מיניה וכל מיא דאתו מיניה למקוה שאובים נינהו. ואם 
קבעו ולבסוף חקקו אינו פוסל את המקוה הואיל ולא היתה 
עליו תורת כלי בתלוש וכעושה חריץ בקרקע דמי. מיהו 
לא מיתוקמא אלא בשחקק בו מקום לקבל צרורות 
המתגלגלין במים כדי שלא ירבו עם המים, שכיון שנעשה 
לקבלה נמצאו המים היורדין הימנו באין מתוך כלי שנעשה 
לקבלה ופוסל את המקוה. אבל אם לא חקק בו לקבל 
צרורות אפילו חקקו ולבסוף קבעו אינו פוסל את המקוה, 
שלא נעשה לקבלה אלא להעביר עליו את המים, ותנן 
במקואות פרק ד' (מ"ג) החוטט בצנור לקבל צרורות בשל 
עץ כל שהו בשל חרש רביעית.#
#
ודוקא נמי במקוה שלא היו בו ארבעים סאה בשעה 
שנפלו לתוכו שלשת לוגין מים דרך צנור זה שחקקו 
ולבסוף קבעו, אבל אם היו בו מ' סאה מים כשרין מתחלה 
ממלא בכתף ונותן לתוכו וכשר. וכן אם לא היו בו מ' סאה 
מים כשרים ונפלו לתוכו פחות מג' לוגין מים שאובין 
ואח"כ נפלו לתוכו מים כשרים והשלימוהו למ' סאה כשר, 
שאין השאובה פוסלת בפחות מג' לוגין, כדקתני בהדיא 
בריש עדויות (פ"א מ"ג) ובמסכת מקואות (פ"ב):#
מב. ודייקינן  אהא מתניתין מני לא רבי אליעזר ולא 
רבנן. כלומר לא רבי אליעזר דאמר כל 
המחובר לקרקע הרי הוא כקרקע, דאע"ג דהוי תורת כלי 
עליו בתלוש אהניא חיבוריה לאפוקיה מתורת כלי, ולא 
רבנן דאמרי לא מהני חיבור לאפוקיה מתורת כלי. דאי 
רבי אליעזר, אפילו חקקו ולבסוף קבעו נמי לא ליפסול, 
ואי רבנן אפילו קבעו ולבסוף חקקו נמי לפסול, דכיון 
דכתלוש חשיב ליה הוה ליה כשאר כלים דפסילי.#
ודייקינן  אדייוקין הי ר' אליעזר. כלומר היכא שמעינן 
ליה לר' אליעזר האי סברא דתוקמה להאי מתניתא דלא 
כר' אליעזר, דאי ר' אליעזר דבית, דאמר כל המחובר 
לקרקע הרי הוא כקרקע ואפילו מכתשת הקבועה דמשמע 
שקבעוה לאחר שנעשית מכתשת, אלמא אע"ג דחקקה 
ולבסוף קבעה אהנייא לה קביעתה בקרקע גבי מכר לשויה 
כקרקע,  ודילמא התם היינו טעמיה דרבי אליעזר דסבר 
מוכר בעין יפה מוכר, וגמר לזבוני אפילו קבועה, ורבנן 
סברי מוכר בעין רעה מוכר. אבל בעלמא דלא שייך האי 
טעמא אפילו רבי אליעזר מודי דהיכא דחקקו ולבסוף קבעו 
לאו כקרקע דמי. והא דרבנן משום סירכא דרבי אליעזר 
אצטריכא ליה, דאי לרבנן גופייהו כיון דלמפרך סוגיין קא 
בעי, אדרבא, אי שביק ליה לדרבנן כפשטה דשאני להו 
במחובר לקרקע בין חקקו ולבסוף קבעו לקבעו ולבסוף 
חקקו (ב)בריתא דצנור הוה מיתוקמ' כרבנן דבית ומיפריך 
סוגיין טפי, אלא משום דלא מיתוקם ליה פירכיה דרבי 
אליעזר אלא בהכי, דאי טעמיה דרבי אליעזר דמוכר בעין 
יפה מוכר מאי טעמיהו דרבנן, אפילו תימא דחקוקה 
ולבסוף קבועה לאו כקרקע דמיא אי סלקא דעתיך דסבירא 
להו דבעין יפה מוכר תהוי מכורה. אלא משום דסבירא 
להו בעין רעה מוכר. ואכתי לא איפשיטא לן הי ר' אליעזר 
והי רבנן. וה"ה דהוי ליה למידק נמי הי רבנן, אלא משום 
דלמפרך סוגיין דמוקים לה דלא כחד מינייהו קא בעי, וכל 
היכא דמיפריך ליה בחדא לא טרח למפרך נמי באידך. והא 
דפרכינן דילמא התם היינו טעמיה דרבי אליעזר דסבירא 
ליה מוכר בעין יפה מוכר, אע"ג דבדרך אפשר קאמרינן 
לה, שמעינן מינה דאע"ג דמידחיא לן הא דרבי אליעזר 
בעלמא, לענין מקח וממכר מיהת ליכא לדחוייה דשאני 
מכר דמוכר בעין יפה מוכר:#
#
מג. ואלא רבי אליעזר דכוורת דבורים דתנן כוורת 
דבורים רבי אליעזר אומר הרי היא כקרקע 
וכותבין עליה פרוזבול [סו,א] ואינה מקבלת טומאה 
במקומה והרודה ממנה בשבת חייב חטאת וחכמים 
אומרים אינה כקרקע ואין כותבין עליה פרוזבול ומקבלת 
טומאה במקומה והרודה ממנה בשבת פטור. והא כוורת 
דלבתר דהוי עלה תורת כלי בתלוש הוא דקבעה וקא חשיב 
לה רבי אליעזר כקרקע. ודילמא טעמיה דרבי אליעזר 
התם כרבי אלעזר דא"ר אלעזר מ"ט דרבי אליעזר דכתיב 
ויטבל אותה ביערת הדבש וכי מה ענין יער אצל דבש אלא 
לומר לך מה יער התולש ממנו בשבת חייב חטאת אף דבש 
הרודה ממנו בשבת חייב חטאת. ואפילו בתלושה נמי. 
ולית הלכתא בהא כרבי אליעזר, דקיימא לן יחיד ורבים 
הלכה כרבים. אלא מיהו מסתברא לפום הדין טעמא דרבי 
אליעזר דעד כאן לא פליגי רבנן עליה דרבי אליעזר אלא 
בכוורת תלושה, דרבי אליעזר סבר כיון דאיתקש ליער 
כקרקע דמי לכל מילי, ורבנן סברי כיון דתלושה היא 
כמטלטלי דמיא, ומאי במקומה דקתני בעוד שהיא מונחת 
במקומה אע"ג שאינה מחוברת, אבל אם נטלה ממקומה 
אפילו רבי אליעזר מודי דהא לא דמיא ליער. ודוקא 
בתלושה, אבל במחוברת אפילו רבנן מודו דכקרקע דמיא 
בין לענין מקנא בין לענין פרוזבול בין לענין שבת דלא גרע 
מגבשושית, אבל לענין טומאה ככלי דמיא ומקבלת טומאה 
כדבעינן למימר קמן (סי' מד).#
נקיטינן השתא מהא שמעתא לענין דבש בכוורת, ולא 
שנא כורת התלושה ולא שנא במחוברת, דבש גופיה 
כתלוש דמי ולא מיקני אלא כשאר מטלטלי, ואין כותבין 
עליו פרוזבול, ומקבל טומאת אוכלין במקומו כדאמר רב 
כהנא בפרק המוכר את הספינה (לקמן פ,א), והרודה ממנה 
בשבת פטור. ולענין כוורת גופה, אם היתה מחוברת 
לקרקע הרי היא כקרקע ונקנית בכסף ובשטר ובחזקה 
וקונין על גבה מטלטלין ואין נשבעין עליה ואין לה אונאה 
וכותבין עליה פרוזבול, והעוקרה בשבת בבית חייב משום 
בונה בשדה חייב משום חורש, ואפילו הכי מקבלת טומאה 
כדבעינן למימר קמן (סי' מד). ואם היתה תלושה, אפילו 
במקומה הרי היא כמטלטלין לכל דבר, ואינה נקנית אלא 
כשאר מטלטלין, ונשבעין עליה, ויש לה אונאה, ואין 
כותבין עליה פרוזבול, ואין צריך לומר שמקבלת טומאה 
במקומה, והעוקרה ממקומה בשבת פטור. ואגב ארחין ש"מ 
דכל מידי דהוי כקרקע אינו מקבל טומאה :#
#
#
מד. אלא רבי אליעזר דדף דתנן דף של נחתומים בזמן 
שקבעו בכותל רבי אליעזר מטהר וחכמים 
מטמאין, ובריתא דצנור מני אי רבי אליעזר אפילו חקקו 
ולבסוף קבעו נמי לא לפסול, דהא גבי דף דאע"ג דהוה 
תורת כלי עליו בתלוש כיון דחבריה לקרקע משוי ליה רבי 
אליעזר כקרקע, ואי רבנן אפילו קבעו ולבסוף חקקו נמי 
לפסול, דהא גבי דף דפשוטי כלי עץ הוא ואפילו בתלוש 
לא מקבל טומאה אלא מדרבנן, אפילו קבעו בכותל גזרי 
ביה רבנן אטו כלי קיבול שחקקו ולבסוף קבעו, דאי משום  
דף גופיה בתלוש היא גופה גזירה היא ואנן נגזור גזירה 
לגזירה, וכיון דגבי דף דרבנן גזרי תיקנו ולבסוף קבעו אטו 
כלי קבול דאורייתא שחקקו ולבסוף קבעו, כל שכן דגזרי 
בכלי קבול גופיה בקבעו ולבסוף חקקו אטו חקקו ולבסוף 
קבעו, דדמי להדדי טפי ומאן דחזי ליה לא מפיס אי חקקו 
ולבסוף קבעו ואי קבעו ולבסוף חקקו. אבל משום דלא פליג 
בין תיקנו ולבסוף קבעו לקבעו ולבסוף תקנו לא פריך, דדף 
של נחתומים שקבעו לאחר שנעשה דף של נחתומין 
משמע.#
ופרקינן לעולם רבי אליעזר היא ושאני פשוטי כלי עץ 
דרבנן. כגון דף של נחתומים דאע"ג דמיחד ליה למלאכה, 
כיון דלית ביה בית קבול אפילו בתלוש נמי מדרבנן הוא 
דמטמאו, וכי גזרו רבנן עליהו בתלוש אבל במחובר לא. 
ומתמהינן עלה מכלל דפיסול שאובה דאורייתא. ואמטול 
הכי פסיל בחקקו ולבסוף קבעו [סו,ב]. והא קימא לן 
דשאובה דרבנן ועוד מי מצית דאמרת דטעמת דמטהר 
בדף של נחתומין משום דפשוטי כלי עץ דרבנן והא"ר יוסי 
בר חנינא בדף של מתכת מחלוקת.#
אלא לעולם ברייתא דצנור רבנן היא ושאני שאובה 
דרבנן. כדבעינן למימר קמן, והכא גבי דף של נחתומים 
דסבירא להו לרבנן דאע"ג דמחובר לקרקע הוא כיון דהוה 
עליה תורת כלי בתלוש מקבל טומאה התם בדף של מתכת 
דטומאה דאורייתא היא כדרבי יוסי בר חנינא דאמר בדף 
של מתכת מחלוקת אבל בשל עץ דברי הכל טהור, 
דפשוטי כלי עץ לא מיטמו אלא מדרבנן, וכי גזרו רבנן 
בתלוש אבל במחובר לא גזרו רבנן, מידי דהוה אשאובה 
דפסולה דרבנן היא, ואמטול הכי כי קבעו ולבסוף חקקו לא 
גזרו ביה רבנן.#
ושמעינן מינה דכל היכא דפיסולא דרבנן היא קבעו 
ולבסוף חקקו לא גזרו ביה רבנן והוה ליה כקרקע, אבל אם 
חקקו לבסוף קבעו גזרו ביה רבנן. וכל היכא דפיסולא 
דאורייתא הוא, אפילו קבעו ולבסוף חקקו גזרו ביה רבנן 
וכתלוש דמי. ונפקא מינה לכוורת דבורים, לרבנן דאמרי 
מקבלת טומאה במקומה אפילו  במחובר נמי מקבלת 
טומאה. חדא דבית קיבול הוא ומדאורייתא נמי מטמא, 
ועוד דאפילו בטומאה דרבנן נמי כיון דהוה עליה תורת 
כלי בתלוש אף על גבי דחבריה לקרקע נמי מקבל טומאה:#
#
מה. והא דתניא צנור שקבעו  ולבסוף חקקו אינו פוסל 
את המקוה, אסיקנא אפילו לרבנן דלית להו 
כל המחובר לקרקע הרי הוא כקרקע ושאני שאובה דרבנן, 
כלומר, עד כאן לא שמעת להו לרבנן דאמרי כל המחובר 
לקרקע אינו כקרקע אלא במידי דמדאורייתא שאני לן בין 
תלוש למחובר, כגון דף של מתכת דמדאורייתא בתלוש 
טמא ואי הוי כקרקע טהור וכיון דהכי אפילו במחובר נמי 
גזרו ביה רבנן, אבל שאובה דאפילו בתלוש נמי עיקר 
פיסולא מדרבנן הוא דמדאורייתא לא שנא בתלוש ולא שנא 
במחובר לא פסיל ורבנן הוא דגזרו ביה, כי גזרו ביה רבנן 
בתלוש אבל במחובר לא גזרו ביה רבנן.#
#
ומקשינן אי הכי אפילו חקקו ולבסוף קבעו נמי לא 
ליפסול. ופרקינן התם משום דאיכא תורת כלי עליו 
בתלוש גזרו ביה רבנן, דכי גזרו רבנן בתלוש לגמרי גזרי 
ביה ואפילו חברו.#
מיהא  שמעינן דשאובה דרבנן. אלא מיהו הני מילי 
כשאין רובו שאוב, דומיא דצנור דהכא דקתני פוסל את 
המקוה ואינו פוסל את המקוה, דמשמע דהאי מקוה לא על 
ידי צנור זה נתמלא אלא בהכשר נתמלא אלא שהיה חסר 
ובא צנור זה ופסלו, אבל כולו שאוב מדאורייתא נמי שלא 
על ידי המשכה פסול. דבהדיא גרסינן בתורת כהנים 
בפרשת ויהי ביום השמיני (פרשתא ט,א) יכול מילא בכתפו 
ועשה מקוה בתחלה יהא טהור ת"ל אך מעין ובור מקוה 
מים יהיה טהור מה מעין בידי שמים אף מקוה בידי 
שמים.#
הדין סברא דילן, ורבואתא בתראי נמי הכין הוה סבירא 
להו, ומייתו לה ראיה נמי מהא דגרסינן נמי בפ"ב 
דזבחים (כה,ב) אך מעין ובור וגו' יהיה טהור הויתו על ידי 
טהרה תהא כלומר ולא על ידי דבר המקבל טומאה. ותניא 
בתוספתא (מקוואות רפ"ב) מקוה שהניחו ריקן ובא ומצאו 
מלא כשר מפני שזה ספק מים שאובין וחזקת המקואות 
כשרות מדלא קתני וספק מים שאובין כשר, ש"מ ספק 
כולו שאוב לא מכשרינן משום דודאי פסיל מדאורייתא, 
והכא היינו טעמא דכשר משום דחזקת המקואות ממי 
הגשמים נעשו וכשרות עד שיתברר לן שהן פסולין. תדע 
נמי דקתני סופא צנור המקלח (לא קנה) [למקוה] והמכתשת 
נתונה בצדו ספק, מן הצנור למקוה ספק, מן המכתשת 
למקוה פסול מפני שהפיסול מוכיח, ואם יש בו רוב מקוה 
כשר מפני שזה ספק מים שאובים למקוה, ש"מ דלא 
אכשרוה רבנן ספק מים שאובים למקוה אלא היכא דאיכא 
רוב מקוה כשר, דפיסולא דרבנן הוא, דמדאורייתא ברובא 
בטיל, אבל היכא דליכא רובא כשר כיון דמדאורייתא פסול 
לא מכשרינן מספק כדקתני רישא. והיינו טעמא דלא 
אמרינן התם שחזקת המקואות כשרות מפני שהפיסול 
מוכיח  שיש לתלות במכתשת כמו שיש לתלות בצנור 
וכיון דאתחזק ריעותא קמן לא תלינן בהכשר. וההיא 
דאמרינן בפ"ק דפסחים (יז,ב) גבי משקה בית מטבחיא 
בקרקע טהורין דחזו להטביל מחטין וצנורות, ואע"ג דכולו 
שאוב, דמדאורייתא מחזא חזו, התם משום דאי אפשר בלא 
המשכה, משום דכי נפלו מיא ארצפה ממשכי אילך ואילך, 
והוה ליה כשאובה שהמשיכוה כולה דטהורה:#
#
מו. בעי רב יוסף מי גשמים שחשב עליהן להדיח בהן 
את האצטרוביל שהוא עיגול שסביב לרחים 
התחתונה מהו. מי מכשירי להו לפרי לקבולי טומאה או 
לא. והיכא דניחא לך בנפילתן על גבי פירות מקמי דננגבו 
לא תבעי לך, דאע"ג דלא ניחא ליה בשעת נפילה ולא 
אחשיבינהו למיא מעיקרא כלל ודאי מכשרי, כדאיתא 
בפרק אלו מציאות (ב"מ כב,ב) גבי עודהו הטל עליהם, כי 
תבעי לך היכא דלא ניחא ליה בנפילתן על גבי פירות כלל, 
מיהו חשיב עליהו מעיקרא להדיח בהן את האצטרוביל, 
מ(י)הו, כמאן דחשיב עליהו לדבר התלוש דקיימא לן 
דמכשרי להו לפירי שלא לרצון כדבעינן לברורי בפרק 
המוכר פירות (לקמן צז,א סי' מו) דתלוש ולבסוף חיברו 
לענין הכשר זרעים כתלוש דמי, כדאסקה רב פפא בפרק 
הכל שוחטין (חולין טז,א), או דילמא כקרקע דמי ומחשבה 
לירד על גבי קרקע לאו מחשבה היא, דעל כרחיך בלא 
מחשבה נמי כי נחתי על גבי קרקע נחתי, וגבי מכשירין 
מחשבה בעינן כדתניא בספרא (שמיני פרשתא ח,ג) יכול 
אפילו חישב עליהן שירדו לבורות לשיחין ולמערות יהו 
מכשירין, ת"ל אשר ישתה, אין לי אלא שמילא לשתייה 
מניין שאם חישב להדיח בהן עצים שהן מכשירין את 
הפירות, ת"ל מים, אי מים יכול אפי' חשב עליהן לבורות 
לשיחין ולמערות יהו מכשירין, ת"ל אשר ישתה, מה 
שתייה מיוחדת עמה מחשבה אף כל שיש עמה מחשבה. 
ומפני מה מרבה אני מרבה [אני] את שחישב להדיח בהן 
עצים שהרי יש בה מחשבה [ומוציא] אני את שחישב 
שירדו לבורות שאין עמה מחשבה. והכא גבי אצטרוביל 
תבעי לך, כקרקע דמי ומחשבה להדיח את הקרקע לאו 
מחשבה היא עד שיחשב עליה לדבר התלוש, או דילמא 
כתלוש דמי ומכשרי.#
אליבא דרבי אליעזר דדף לא תבעי לך דהא אמר כל 
המחובר לקרקע הרי הוא כקרקע כי תבעי לך אליבא 
דרבנן דאמרי דלגבי מכר הוי מכור, מיהו לענין טומאה 
סבירא להו דכלי המחובר לקרקע לאו כקרקע דמי, מי 
אמרינן כיון דלגבי מכר מודו דהוי מכור הוא הדין לענין 
טומאה ולא מכשירי, או דילמא לגבי טומאה לדף של 
נחתומין מדמינן ליה וכתלוש דמי ומכשרי. ועלתה 
בתיקו:#
#
מז. שלח ליה רב נחמיה בריה דרב יוסף לרבה בריה 
דרב הונא זוטא לנהרדעא כי אתיא הך איתתא 
לקמך [סז,א] אגבי עישור נכסי מאצטרובילי דריחיא. 
דאצטרוביל כקרקע דמי. אמר רב אשי כי הוינן בי רב 
כהנא הוה מגבינן אפילו מעמלא דבתי. כלומר משכירות 
הבתים, דכיון דמחמת קרקע קאתי כקרקע דמי להא 
מילתא. ודוקא מאגרא דאתא לאחר מיתת האב, דקרקע 
בחזקת בנות קימא, ואגרא דאתי מיניה כקרקע דמי לדידיה 
דקרקע דידהי אשכח, אבל אגרא דסליק בקרקע בחיי 
אבוהון כשאר מטלטלי דמי, דהא בחיי אבוהון אכתי קרקע 
בחזקת אבוהון הוה קאי דאכתי לא זכו ביה בנתיה, הילכך 
אגרא דסליק ביה נמי דידיה הוי, וכיון דמית נעשית 
מטלטלין אצל בניו. וכבר פסק רבא (כתובות סט,ב) הילכתא 
ממקרקעי ולא ממטלטלי בין למזוני בין לפרנסה. ורב אשי 
ורבא לא פליגי אהדדי, אלא הא קמ"ל דעמלא דבתי דאתא 
לאחר מיתת אבוהון כקרקע דמי. וכן הלכתא. ובפרק 
מציאת האשה ברירנא לה טפי:#
#
ה. המוכר את החצר מכר בתים בורות שיחין ומערות 
אבל לא את המטלטלין ובזמן שאמר לו היא 
וכל מה שבתוכה הרי כולן מכורין בין כך ובין כך לא מכר 
לא את המרחץ ולא את בית הבד שבתוכה ר' אליעזר אומר 
המוכר את החצר לא מכר אלא אוירה של חצר. הא דקתני 
רישא מכר בתים בורות שיחין ומערות, הוא הדין לחדר 
ויציע וגגין ועליות, דכולהו כי היכי דגבי בית חד דינא 
נינהו גבי חצר נמי חד דינא נינהו. דכיון דבורות שיחין 
ומערות אע"ג דלא מזדבני אגב בית מזדבני אגב חצר, יציע 
וחדר וגגין ועליות נמי אע"ג דלא מזדבני אגב בית מזדבני 
אגב חצר, דכולהו תשמישי דחזו למהוי בחצר נינהו. והאי 
דלא תני להו תנא בהדיא משום דכולהו טפלין לבית נינהו, 
וכיון דתנא דמסתמא מכר בתים כל שכן הנך. ועוד דכיון 
דאשמועינן בורות שיחין ומערות דלא דמיא תשמישתייהו 
לתשמישתא דחצר דמזדבני כל שכן הנך דחדא תשמישתא 
נינהו. וכיון דמסתמא מכר בורות שיחין ומערות דקיימי 
בעומקא דחצר כל שכן שאר עומקא דלית  ביה בורות 
שיחין ומערות, והוא הדין לרומא, כדבעינן לברורי טעמא 
לקמן.#
ומאי שנא מהמוכר את הבית דמסתמא לא מכר את 
אלו. בשלמא בתים לא קשיא לן, דכיון דחצר בלא בית 
לאו חצר היא, אשתכח דהני בתים מגופא דחצר נינהו. 
אלא בורות שיחין ומערות תיקשי לך, כיון דבין לגבי בית 
בין לגבי חצר מידי דחזי לאשתמושי ביה באנפי נפשיה 
נינהו, ולא שנא בית ולא שנא חצר אפשר להו בלא בורות 
שיחין ומערות, מאי שנא גבי בית דלא מזדבני דאמרינן 
רשותא באנפי נפשא נינהו ומאי שנא גבי חצר דמזדבני ולא 
אמרינן רשותא באנפי נפשיהו נינהו. אי משום דאורחא 
דחצר למהוי בה כולהו הני והוו להו מגופה דחצר, אי הכי 
בית נמי אורחיה למהוי ביה יציע וחדר וגג. וכי היכי 
דאיכא חצר דאית בה כל הני ואיכא חצר דלית בה אלא 
בתים ואפי' הכי כי אית בה בורות שיחין ומערות מזדבני, 
בית נמי אע"ג דאיכא דאית ביה גג וחדר ויציע ואיכא דלית 
ביה כי אית ביה מיהת אמאי לא מזדבני בהדיה. לא דמי, 
דאלו חצר חזיא לכולהו הני תשמישי ואי איכא חצר 
דחסרה חד מהני תשמישי לאו משום דלא צריכא ליה הוא 
אלא משום דלית בה רוחא להכי הוא, ואלו בית כיון 
דאפילו בתים גדולים לאו אורחיהו בהני תשמישי דגג וחדר 
ויציע אלא היכא דפתיחי לחצר, דאלו היכא דפתיחי 
לרשות הרבים או למבוי לאו אורחייהו בהכי, אשתכח 
דהני תשמישי לאו מתשמישי דבית נינהו דלאו מחמתיה 
אתעבידו אלא מחמת חצר דפתיח ליה האי ביתא אתעביד 
ומתשמישי דחצר נינהו, ואמטול הכי מזדבני אגב חצר ולא 
מזדבני אגב בית. ועוד דכיון דאוירא דחצר כי לא פתיחי 
תשמישי אחריני לגויה לא מיקרי חצר, אשתכח דהני בתים 
ותשמישן דפתיחי לגויה מגופיה דחצר נינהו, ואלו בית 
כיון דכי לית ביה תשמישא אחרינא נמי בית מיקרי, כי 
אית ביה תשמישא אחרינא נמי לאו מגופו של בית הוא 
אלא רשותא באנפי נפשיה הוא ולא מזדבן בהדיה אלא 
היכא דלא חזי לאשתמושי ביה באנפי נפשיה. ומהאי טעמא 
גופיה קאמרינן במתני' דלעיל (סה,א) גבי המוכר את הבית 
דמכר את המכתשת הקבועה והרחים התחתונה ותנור 
וכירים דקביעי בקרקע, דכולהו הני תשמישי דאורחייהו 
למהוי בבתים נינהו.#
וכי תימא והשתא דאמרת דהני כולהו דמזדבני אגב חצר 
משום דמידי דשכיח ברוב חצרות דחזיין להכי הוא, תינח 
כולהו, אלא שיחין ומערות מאי איכא למימרא, הא לא 
שכיחי ברוב חצרות. ועוד מי צריכא להו חצר להני 
תשמישי טפי ממרחץ למגורות של מים ולאוצרות של 
עצים דלא מזדבני בהדיה (להלן ע"ב). לא תיקשי לך, דלא 
מיבעיא כשתמצא לומר דהאי תנא בארץ ישראל קאי 
דצריכי למשתי ממיא דמטרא כדתנן (תענית יח,ב) לזה ולזה 
אבל לא לבורות ולא לשיחין ולא למערות מתריעין עליהן 
מיד, דהוו להו כולהו מעיקר תשמישי החצר, אלא אפילו 
בדוכתא דלא צריכי למשתי ממיא דמטרא, כיון דבורות 
מיהת שכיחי ברוב חצרות, דצריכי להו לאזמוני להו מים 
קרים לימות החמה וחילופן בימות הגשמים ודעתיה דלוקח 
עילוייהו, דעתיה נמי אשיחין ומערות, דכולהו לבית 
כנשות מיא עבידי וצר(י)כי תשמישי החצר נינהו, שאע"פ 
שאין צריכין לשתייה צריכין לרבץ ולכבס ולהשקאת 
בהמתו, וכולהו תותי קרקע החצר המכור נינהו, ואשתכח 
דכולהו חדא תשמישתא נינהו, ואי דעתיה אהני דעתיה 
נמי אהני, מידי דהוה אבתים הפנימיים ובתי החילסאות 
דאע"ג דלא שכיחי ברוב חצרות כיון דמתשמישי שאר 
בתים נינהו מזדבני, דמיגו דדעתיה אהני דעתיה נמי 
אהני.#
ומאי שנא מגורות של מים דפסיק ליה לתנא דלא 
שכיחי ברוב מרחצאות, ומאי שנא בורות דפסיקי ליה 
דשכיחי ברוב חצרות. משום דמרחץ כיון דלאו אורחיה 
למעבד חלל תותיה, דלא עבדי מרחץ על גבי חלל משום 
דמפחית, ואי עבדי ביה מגורות של מים מן הצד או 
מאחוריו הוא דעבדי, דחיק להו דוכתא לשאר תשמישי, 
ואמטול הכי לאו מידי דשכיח ברוב מרחצאות הוא, אבל 
חצר דחזיא למעבד חלל תותה כיון דלא שייך להו 
דוכתא לבורות מידי דשכיח ברוב חצרות הוא. תדע דסתם 
בורות שיחין ומערות תחת הקרקע נינהו כדתנן (ב"ק נ,ב) 
החופר בור שיח ומערה, ותנן נמי (לעיל ס,א) אין עושין חלל 
תחת רשות הרבים בורות שיחין ומערות. דיקא נמי דהני 
בורות דאיירי בהו תנא גבי חצר דומיא דבור ודות 
(ואיירי) [דאיירי] בהו גבי בית נינהו, דמיירי כגון דקיימי 
בעומקא דביתא, קמ"ל דאע"ג דבבית אינן מכורין בחצר 
מיהת מכורין, והוא הדין לשיחין ומערות.#
הילכך כל היכא דקיימי תותי קרקע החצר המכור 
מזדבני בהדיה. אבל היכא דקיימי אבראי או מן הצד אע"ג  
דפתיחי לה לחצר, איכא לפלוגי. דאי בארץ ישראל וכיוצא 
בה נינהו מזדבני בסתמא אגב חצר דמעיקר תשמישי החצר 
נינהו. ואי דוכתא דלא צריכי למשתי ממיא דמטרא הוא, 
כל היכא דלא קיימי תותי קרקע החצר או דשאר תשמישי 
דמזדבני בהדה לא מזדבני בהדה אלא בדוכתא דידיע 
דשכיחי הכי ברוב חצרות, אבל מסתמא כדינא דמגורות 
של מים לגבי מרחץ דמו.#
וכי תימא אי טעמא דהני כולהו דמזדבני מסתמא בכלל 
חצר משום דכולהו מגופא דחצר נינהו, אם כן כי לא 
משתכחי בה כולהו הני מיהת להוי כמקח טעות. מי סברת 
דלא מיקריא חצר עד דהוו בה כולהו הני, לא, אלא חצר 
דירתא [ד]אית בה רשויות דמשמשי לה משמע, ולא שנא 
אית לה תשמישי טובא ולא שנא פורתא חצר מיקריא. 
הילכך אי אית לה תשמישי טובא כולהו בכלל חצר נינהו 
ואי נמי ליכא אלא פורתא כיון דמיקריא חצר לא הוי מקח 
טעות. דלא גרע מהיכא דאמר ליה כרם אני מוכר לך 
דקיימא לן (לעיל ז,א) אע"פ שאין בו גפנים הגיעו והוא 
דמיקרי כרם, וכל שכן הכא, דהא אית בה שיעור דחזי 
למהוי כפחות שבחצרות.#
והא דקתני מציעתא ובזמן שאמר לו היא וכל מה 
שבתוכה הרי כולן מכורין, דוקא במילי דשכיחי ברוב 
חצרות כגון מאני תשמישתא, אבל חיטי ושערי ושאר 
מטלטלי לא, ואין צריך לומר בהמה ועבדים דלא שכיחי 
ברוב חצרות תדיר לפי שמוציאין אותן לעבוד עבודה 
שבשדות. דאע"ג דאמר ליה היא וכל מה שבתוכה לא 
מיקנו אגב ארעא, בין במוכר את הבית בין במוכר את 
החצר. תדע דבין לגבי המוכר את החצר בין במוכר את 
העיר מסתמא לא מכר את המטלטלין כדקתני בתרווייהו 
בהדיא. ומדאיכפל גבי עיר (לקמן סח,א) לאשמעינן בזמן 
שאמר לו היא וכל מה שבתוכה אפילו היו בה בהמה 
ועבדים, הרי כולן דאמר ליה היא וכל מה שבתוכה לא 
מכר את הבהמה ולא את העבדים.#
וכי תימא מאי שנא מהמוכר את העיר. התם גבי עיר 
כיון דרוב עיירות בהמה ועבדים דאית בהו לא סגיא דלא 
שכיחי בגווייהו ברוב עתים, דאע"ג דמפקי להו לעבוד 
עבודה שבשדות ושבגנות, כיון דהנך כולהו מזדבני בסתמא 
אגב עיר, אשתכח דלענין מקח וממכר כגופה של עיר 
נינהו ובהמה ועבדים דקיימי בגווייהו בתוך הדבר המכור 
קיימי. ואפילו למאן דאמר (שם) באגי לא מזדבני, 
בגנוניאתא מודי דמזדבני, ובהמה ועבדים ברוב עתים 
בגנוניאתא שכיחי, ואמטול הכי כי אמר ליה היא וכל מה 
שבתוכה דעתיה אפילו אבהמה ועבדים שבתוכה. אבל חצר 
דאפילו חצרות דאית בהו בהמה ועבדים לא שכיחי בהו 
תדיר משום דעביד לאשתמושי בהו אבראי, כי אמר ליה 
היא וכל מה שבתוכה נמי דעתיה לאו אבהמה ועבדים 
שבתוכה. אי נמי התם כיון דרוב עיירות לא סגיא להו בלא 
בהמה ועבדים, כי אמר ליה היא וכל מה שבתוכה דעתיה 
אבהמה ועבדים שבתוכה, אבל חצר כיון דרוב חצרות סגיא 
להו בלא בהמה ועבדים, כי אמר ליה נמי היא וכל מה 
שבתוכה דעתיה לאו אבהמה ועבדים שבתוכה.#
וכי תימא תינח בהמה ועבדים, אלא שאר מטלטלי מאי 
איכא למימר. הנך נמי מטעמא דבהמה ועבדים, דבהמה 
ועבדים טעמא מאי משום דלא שכיחי ברוב חצרות, הני 
נמי לא שכיחי ברוב חצרות. דאפילו אוכלין ומשקין איכא 
דזבין כל יומא משוקא ליומיה. תדע דכיון דאיתברר דתנא 
דקתני גבי חצר הרי כולן מכורין לאו אכל מיני מטלטלי 
קתני, על כרחיך לית לך לאיתויי אלא מאני תשמישתא 
דשייכי גבי חצר טפי. תדע נמי דהאי כולן מכורין דקתני 
ארישא דקתני אבל לא את המטלטלין קאי, וסתם מטלטלין 
לא משמע אלא מאני תשמישתא כדאיתא בפרק מי שמת, 
ואהנך בלחוד הוא דקתני סופא הרי כולן מכורין. דאי 
לרבויי שאר מטלטלין קאתי, האי כולן מכורין, הרי כל 
המטלטלין מכורין מיבעי ליה, אלא מדקתני כולן ש"מ 
דאהנך דאיירי בהו רישא בלחוד קאי. מיהו רישא דאיירי 
במילי דלא מזדבנו איירי במאני תשמישתא, וכל שכן שאר 
מטלטלי דאתו בק"ו, וסופא דאיירי במידי דמזדבן כי קתני 
כולן מכורין ע"כ אהנך דאיירי בהו רישא בהדיא דאינן 
מכורין קאי, ולאו אשאר מטלטלי דאתו בק"ו, דא"כ אפילו 
בהמה ועבדים נמי.#
ומ"ש מספינה דכי אמר ליה היא וכל מה שבתוכה מכר 
את העבדים (לקמן עג,א). שאני ספינה דעבדים נמי 
מש(ת)משין דילה נינהו ושכיחי ברוב ספינות, ואמטול הכי 
כי אמר ליה היא וכל מה שבתוכה מזדבני בהדה, מידי 
דהוה המוכר את העיר.#
וכי תימא אם כן סיפא דקתני בין כך ובין כך לא מכר לא 
את המרחץ ולא את בית הבד שבתוכה, כי היכי דתני הא 
ליתני נמי ולא את הבהמה ולא את העבדים שבתוכה.  
אמרי, מרחץ ובית הבד אצטריכו ליה, סד"א כיון דאידי 
ואידי מקרקעי נינהו ואידי ואידי לא נידי, כחדא 
תשמישתא דמו ומזדבני אגב ארעא, קמ"ל דלא. וטעמא 
מאי, אילימא משום דפלגי רשותא לנפשייהו ולא עיילי 
בכלל לישנא דכל מה שבתוכה, ליכא למימר הכי, דכל 
היכא דמקפא להו חצר משלש רוחות על כרחיך בכלל מה 
שבתוכה נינהו. ועוד דלישנא דאינשי הכי משמע, וכל כי 
האי גוונא בתר לישנא דאינשי אזלינן, וכל שכן הכא 
דמתני' גופה שבתוכה קריא להו, דקתני בין כך ובין כך לא 
מכר לא את המרחץ ולא את בית הבד שבתוכה. אלא היינו 
טעמא, דכיון דחשיבי ולא דמיא תשמישתייהו לתשמישי 
דחצר ולאו מידי דאורחיה למהוי בחצרות נינהו, לאו 
אורחייהו דאינשי לאדכורינהו בכלל אלא בפרט. וכי אמר 
כל מה שבתוכה אשאר מילי דהוו מתשמישי דחצר 
ואורחייהו למהוי בחצר קאמר, כגון בתים בורות שיחין 

