דאקנינהו ניהליה אגב קרקע, אבל היכא דלא אקנינהו 
ניהליה אגב קרקע לא משתעבדי ליה לבעל חוב אלא כל 
כמה דאיתנהו ברשותא דלוה. וכיון דמתחזק גבי סהדי דלא 
הויא ליה ארעא מעולם כשר להאי סהדותא, דהא כי קא 
פסלינן ליה משום חששא בעלמא הוא דפסלינן ליה, 
דחיישינן דילמא דאקני אמר ליה לבעל חובו, וכיון 
דחששא בעלמא הוא ואיכא חזקה דלא הויא ליה ארעא 
מעולם, אתיא חזקה ודחיא לה לחששא וכיון דמוקמינן לה 
בדלא הויא לה ארעא מעולם לא צריכינן לאוקומה כגון 
שלקח ומכר לאלתר, דהא לא הויא ליה ארעא וליכא 
למיחש דילמא אקני ליה מטלטלי אגב מקרקעי:#
#
קנב. ושמע מינה דהא דאמרינן רישא אין מעיד לו   
עליה מפני שמעמידה לפני בעל חובו, לאו 
בדידעינן דאית ליה בעל חוב בלחוד הוא, אלא אפילו 
מסתמא נמי חיישינן. דדייקינן טעמא דלקח ומכר לאלתר, 
אי נמי למסברא טעמא דלא הויא ליה ארעא מעולם, הא 
לאו הכי חיישינן, דאי לא תימא הכי, אדאוקימנא בהני 
אוקמתא דחיקתא לוקמה בדלא ידעינן דאיכא עליה 
בע"ח:#
#
קנג. וש"מ דמאן דלית ליה ארעא מדידיה לא מצי 
לאקנויי מטלטלי אגב מקרקעי, ולא סגיא 
ליה בארבע אמות דארץ ישראל ולא בארבע אמות של 
קבורה. דאי לא תימא הכי, כי אמרי סהדי דלא הויא ליה 
ארעא מעולם נמי מאי הוי, ליחוש דילמא אקני ליה אגב 
ארבע אמות דארץ ישראל אי נמי אגב ארבע אמות של 
קבר, אלא משום דלא משכחת לה דמצי לאקנויי אלא אגב 
ארבע אמות דאיתינהו ברשותיה מהשתא:#
#
קנד. ושמעינן נמי דכי אמרינן דאקני קנה ומכר 
דאקני קנה והוריש משתעבד, הני מילי 
דכתב ליה דאיקני, אבל בסתמא לא משתעבד. ושמעינן 
נמי דמאן דאקני ליה לבעל חוב מטלטלי אגב מקרקעי 
אפילו מטלטלי דעתיד לקנות וקנה ומכר משתעבד ומפיק 
להו בעל חוב להנהו מטלטלי מלוקח. ולא תימא הני מילי 
מלוקח, אלא אפילו בעל חוב מוקדם שקדם חובו בזמן 
שטרו של זה ולא הספיק לגבות אלא לאחר זמן שטרו של 
שני הרי השני בא ומוציא מידו. ולא תימא הני מילי היכא 
דראשון על פה ושני בשטר, אלא אפילו היכא דתרווייהו 
בשטר, אע"ג דזימנא דתרויהו לבתר דקנה הני מטלטלי, 
מיהו לשני אקני ליה מטלטלי אגב מקרקעי ואלו לראשון 
לא אקני ליה, אי נמי דאקני לתרווייהו מטלטלי אגב 
מקרקעי מיהו לשני כתב ליה דאיקני ואלו לראשון לא כתב 
ליה דאיקני לענין מטלטלי דקנה לוה לבתר זימנא 
דתרוייהו היכא  דקדם ראשון וגבה מיניה מטלטלי אתי 
שני ומפיק להו מיניה, דכיון דלא אקני ליה לראשון 
מטלטלי אגב מקרקעי אי נמי אקני ליה ולא כתב ליה 
דאיקני לענין מטלטלי דקנה בתר זימניה דראשון, אשתכח 
דלא אשתעבדו ליה הני מטלטלי לראשון משעת הלואה, 
דמטלטלי לבעל חוב לא משתעבדי למטרפינהו מן היורשין 
וכל שכן ממשעבדי, ולית ליה זכותא בגווייהו אלא משעת 
גבייה, וכבר קדם שעבודו של שני לגבייתו של ראשון. 
הלכך הוה ליה ראשון בשעת גבייה כלוקח דזבין להו 
מהשתא דאתי בעל חוב ומפיק להו להנהו מטלטלי מלוקח. 
והוא דכתב ליה דלא כאסמכתא ודלא כטופסי דשטרי, 
כלומר דלא כאסמכתא דקיימא לן בעלמא דלא גמר ואקני, 
ודלא כטופסי דשטרי דאורחא דספרי למכתבינהו ולא 
צריכי לאימלוכי ביה בלוה, אלא כיון דאמר להו כתובו 
שטרא  כתבי ליה לכוליה טופס כי אורחייהו, וחיישינן 
דילמא האי הקנאה נמי דכתיבה ביה בשטרא דאקני ליה 
מטלטלי אגב מקרקעי הכין הויא דלא אימליכו ביה בלוה 
עילויה, ואמטול הכי צריכין למכתב נמי ודלא כטופסי 
דשטרי למימרא דאימליכו ביה בלוה.#
אבל אי לא אקני ליה מטלטלי אגב מקרקעי אי נמי 
אקני ליה ולא כתב ליה דלא כאסמכתא ודלא כטופסי 
דשטרי,  לא מיבעיא מטלטלי דקני בתר הכי דלא 
משתעבדי ליה לבעל חוב, אלא אפילו מטלטלי דהוו ליה 
מקמי הכין לא משתעבדי ליה לבעל חוב. והני מילי היכא 
דמכרן לאחר או שמת, אבל מיניה לא שנא אקני ליה ולא 
שנא לא אקני ליה, ל"ש מטלטלי דהוו ליה מקמי הלואה 
ול"ש דקנה בתר הלואה, גבי בעל חוב מינייהו, דקיימא לן 
מיניה ואפילו מגלימא דעל כתפיה. והני מילי לדינא 
דגמרא. והשתא דתקינו רבנן בתראי לבעל חוב למגבא 
ממטלטלי דיתמי, כל היכא דגבי ממקרקעי גבי ממטלטלי 
וכל היכא דלא גבי ממקרקעי לא גבי ממטלטלי. והני מילי 
מיתמי, אבל מלוקח לא גבי אלא כי דינא דגמרא, דעד 
כאן לא תקינו ליה רבנן לבעל חוב אלא למגבא מיתמי אבל 
מלוקח לא תקינו ליה רבנן. ואפילו מיתמי נמי דוקא בקנה 
ולוה, אבל בלוה ואחר כך קנה, כיון דבמקרקעי לא עבוד 
תקנתא לאשתעבודי בסתמא כ"ש במטלטלי, דא"כ נמצא 
כחו יפה במטלטלין יתר מבמקרקעי, ואדרבה איפכא 
מסתברא, אלא ל"ש מקרקעי ולא שנא מטלטלי היכא דלוה 
ואחר כך קנה לא גבי אלא כדינא דגמרא, האי כי דיניה 
והאי כי דיניה, וכן הדעת נוטה:#
#
קנה. ומקשינן והאמר רב פפא אע"ג דאמור רבנן 
המוכר שדה לחבירו שלא באחריות 
ובא בעל חוב וטרפה אינו חוזר עליו נמצאת שאינה שלו 
חוזר עליו. הכא נמי נהי דלא טריף לה בעל חוב להאי 
טלית ולהאי פרה מלוקח, אלא כיון דכי נפקא האי פרה 
וטלית מלוקח מחמת שנמצאת שאינה של מוכר מיחייב 
מוכר לשלומי ליה ללוקח זוזי דשקל מיניה, ניחא ליה 
דתיקום בידיה דלוקח והוה ליה נוגע בעדותו ואמאי מעיד 
לו עליה. ופרקינן הכא במאי עסקינן במכיר בה הלוקח 
בהאי חמור שהיא בת חמורו של מוכר. ואשמעתא דלקמן 
(מה,א) קאי, כלומר כדאמרינן לקמן במכיר בה שהיא בת 
חמורו, הכא נמי במכיר בה הלוקח בהאי פרה שהיא בת 
פרתו של מוכר. והוא הדין גבי טלית במכיר בה שהוא 
ארגה או שנארגה ברשותו, דכיון דידע בה לוקח דדידיה 
דמוכר היא, אע"ג דאתו סהדי דלאו דידיה היא מידע ידע 
דסהדי שקרי נינהו ולית ליה למשקל ממוכר ולא מידי, 
דהודאת בעל דין כמאה עדים, הלכך מעיד לו עליה דלאו 
נוגע בעדותו הוא. ולא חיישינן לגומלין, דילמא האי לוקח 
מודי ליה למוכר שהיא בת חמורו כי היכי דלתכשר מוכר 
לאסהודי ליה ללוקח, דכי פסלינן ליה לנוגע בעדותו משום 
דאית ליה הנאה לדידיה בההוא סהדותא ממילא ואין אדם 
נאמן ע"י עצמו, אבל למחשדיה דמכוין למשקל ממונא או 
הנאה מחבריה לאסהודי ליה לא חיישינן, דאם כן כולהו 
עדויות דעלמא נמי ליחוש דילמא אגרא יהבו ליה 
לאסהודי.#
ורב זביד אמר אפילו נמצאת שאינה שלו אינו  חוזר 
עליו דאמר ליה להכי זביני לך שלא באחריות. הלכך 
אפילו תימא בשאין מכיר בה שהיא בת פרתו של מוכר, 
כיון דזבין ליה שלא באחריות אינו חוזר עליו, ואשתכח 
דלאו נוגע בעדותו הוא. וקיימא לן כרב זביד. חדא, דסלקא 
שמעתא כוותיה, ועוד דשמעתיה דשמואל לקמן כוותיה 
אזלא כדבעינן למימר קמן (סי' קסא):#
#
#
קנו. ושמעינן מינה דהמוכר שדה לחבירו שלא 
באחריות ובא בעל חוב וטרפה אינו 
חוזר עליו. ולא תימא דוקא בבעל חוב דבעלים 
הראשונים, אלא אפילו בא בעל חובו של מוכר וטרפה 
אינו חוזר עליו, דאמר ליה להכי זביני לך שלא באחריות, 
כדבעינן לברורי לקמן מדרבין בר שמואל. ואפילו היכא 
דנמצאת שדה שאינה שלו אינו חוזר עליו, דאמר ליה 
להכי זביני לך שלא באחריות כדרב זביד. והני מילי היכא 
דפריש ליה שלא באחריות, אבל בסתמא אפילו טרפה בעל 
חוב חוזר עליו, דהא אסיקנא הלכתא בהדיא בפרק שנים 
אוחזין בטלית (ב"מ טו,ב) דאחריות טעות סופר הוא בין 
בשטרי הלואה בין בשטרי מקח וממכר.#
ואי קשיא לך ההיא דאמר אביי (שם יד,א וב"ק ח,ב) 
ראובן שמכר שדה לשמעון שלא באחריות ויצאו עליה 
עסיקין עד שלא החזיק בה יכול לחזור בו משהחזיק בה 
אינו יכול לחזור בו דאמר ליה חיתא דקטירי סברת 
וקבילת, ועל כרחיך האי עד שלא החזיק בה דקאמרינן 
התם לאו למימרא דאכתי לא קניא בחד מאנפי הקנאות, 
דאם כן מה לי יצאו עליה עסיקין מה לי לא יצאו, כל כמה 
דלא קניא יכול לחזור בו, ומכי קניה אינו יכול לחזור בו. 
ועוד מאי שנא דנקט חזקה מכלהו אנפי הקנאות, לימא עד 
שלא זכה בה ומשזכה בה. ועוד דקא מיבעיא לן עלה (שם) 
מאימת הויא חזקה מכי דייש מצרי, (או) [אי] בחזקה דקני 
בה קא מיירי, עד כאן לא שמעינן היכי דמיא חזקה 
דאצטריך השתא למבעי מאימת הויא חזקה, והא מתני' 
תנן (לעיל מב,א) נעל גדר פרץ כל שהו הרי זו חזקה 
ואיתמרו עלה כמה מתנייתא וכמה שמעתתא. ועוד מאי 
שנא דשבקה לחזקה דמתניתין ונקט האי אנפא דמכי דייש 
מצרי. ועוד הא מדאמרי' עלה ואיכא דאמרי אפילו 
באחריות נמי דאמר ליה אחוי לי טירפך ואשלם לך, ש"מ 
בדיהיב ליה דמים עסקינן, וקיימא לן דקרקע נקנית בכסף, 
ואפילו הכי עד שלא החזיק בה יכול לחזור בו. אלא לעולם 
דקניה בחד מאנפי הקנאות, ואפילו הכי אם יצאו עליה 
עסיקין יכול לחזור בו משום מקח טעות, דנהי דלא  קביל 
עליה אחריות מצי אמר ליה חיתא דקטירי לא זבנא מינך. 
והיינו דקאמרינן עד שלא החזיק בה משיצאו עליה עסיקין 
יכול לחזור בו, ואם החזיק בה משיצאו עסיקין אינו יכול 
לחזור בו, דכיון דאחזיק בה לאחר שיצאו עליה עסיקין 
גלי אדעתיה דניחא ליה בגוה ומצי אמר ליה חיתא 
דקטירי סברת וקבילת. #
#
וכיון דאיתברר דאע"ג דקניה בחד מאנפי הקנאות כיון 
דיצאו עליה עסיקין יכול לחזור בו, אם כן הא דאמר רב 
זביד אפילו נמצאת שאינה שלו אינו חוזר עליו דאמר ליה 
להכי זביני לך שלא באחריות, היכי דמי, אי דאחזיק בה 
לאחר שנמצאת שאינה שלו, אי הכי מאי שנא דנקט טעמא 
דלהכי זביני לך שלא באחריות, דמשמע אפילו לא החזיק 
בה לאחר שנמצאת שאינה שלו, האי משום דאמר ליה 
חיתא דקטירי סברת וקבילת מיבעי ליה. ועוד דעל כרחיך 
רב פפא ורב זביד סתמא קא מיירו, ומשמע מסתמא 
דכשלא החזיק בה קא מיירי, דאי בשהחזיק בה לא הוה 
שתיק גמרא מינה. אלא לאו בשלא החזיק בה לאחר מיכן, 
ואם כן אמאי אינו חוזר עליו. #
ומסתברא דכי קאמר אביי יכול לחזור בו, בסתמא, 
כגון דלא פריש ליה אחריות ולא פריש ליה נמי דלא קביל 
עליה אחריות, ומאי שלא באחריות דקאמר, דלא כתב ליה 
אחריות. ואמטול הכי עד שלא החזיק בה יכול לחזור בו, 
דלא מיבעיא למאן דאמר אחריות טעות סופר הוא, דכיון 
דלא החזיק בה משיצאו עליה עסיקין יכול לחזור בו, אלא 
אפילו למאן דאמר אחריות לאו טעות סופר הוא ומסתמא 
לא קביל עליה  אחריות, יכול לחזור בו משום מקח טעות, 
דנהי דמסתמא לא קביל עליה מוכר אחריות מסתמא נמי 
לא פקע דינא דמקח טעות מיניה עד דמתני עליה דלוקח 
בפירוש, מידי דהוה אמומים דמסתמא הוי מקח טעות עד 
דאתני עליה דלוקח בפירוש. והיינו טעמיה דאביי אליבא 
דלישנא קמא גבי בבא דעד שלא החזיק בה. וכי פליגי רב 
פפא ורב זביד היכא דפריש ליה על מנת שאין לך עלי 
אחריות, דאמר ליה להכי איכפלי וזביני לך שלא 
באחריות, דאפילו נמצאת שדה שאינה שלי לא תהא חוזר 
עלי. דייקא נמי דקא נקיט הכא טעמא משום דא"ל להכי 
זביני לך שלא באחריות, דמשמע דטעמא דמילתא משום 
דגלי מוכר אדעתיה מעיקרא דלא קביל עליה אחריות כלל 
וסבר לוקח וקביל עילויה, ואלו בשמעתיה דאביי לא קא 
נקיט טעמא משום דאמר ליה להכי זביני לך שלא 
באחריות, דהא לא אתני עליה בפירוש דלא קביל עליה 
אחריות אלא משום דאמר ליה חיתא דקטירי סברת 
וקבילת, דמשמע משום דאחזיק בה לאחר שיצאו עליה 
עסיקין. #
ואשכחן לישנא דשלא באחריות כי האי גוונא, דגרסינן 
בפ' שנים אוחזין בטלית (ב"מ יד,א) כי הא דאבוה בר איהי 
זבין עיליתא מאחתיה שלא באחריות אתא בעל חוב טרפה 
מיניה, אתא לקמיה דמר שמואל אמר ליה כתבה לך 
אחריות אמר ליה לא, אמר ליה אם כן זיל שלמה אמר ליה 
והא מר הוא דאמר אחריות טעות סופר הוא, אמר ליה הני 
מילי בשטרי הלואה אבל בשטרי מקח וממכר לא עביד 
איניש דזבין ארעא ליומיה, והא התם דבסתמא קאי וקרי 
ליה שלא באחריות.#
#
תדע דכי פליגי רב פפא ורב זביד בדפריש ליה שלא 
באחריות פליגי, דאי בסתמא אפילו בא בעל חוב וטרפה 
נמי חוזר עליו, דאחריות [טעות סופר] הוא בין בשטרי 
הלואה בין בשטרי מקח וממכר, כדקא פסק רבא הלכתא 
בהדיא בפרק שנים אוחזין בטלית (ב"מ טו,ב), ורב פפא ורב 
זביד בתראי אינון טפי מרבא ולא סגיא דלא שמיע להו 
פיסקיה דרבא, דהא רב זביד גופיה קאמר כמה שמעתתא 
משמא דרבא בפרק אלו מציאות (שם כג,א) גבי סימן 
העשוי לידרס וגבי סימן הבא מאליו וגבי פיסקא דהלכתא 
כריכות ברשות הרבים, אלמא מיניה גמר. אלא על כרחיך 
כי קאמר רב זביד אינו חוזר עליו היכא דפריש ליה על 
מנת שאין לך עלי אחריות, אבל בסתמא יכול לחזור בו 
משום מקח טעות הוא עד דמגלי אדעתיה דסבר וקביל 
כשמעתיה דאביי, דהא אפילו למאן דסבירא ליה דאחריות 
לאו טעות סופר הוא ובסתמא לא קביל עליה אחריות מצי 
למהדר ביה משום מקח טעות, וכל שכן למאן דסבירא ליה 
אחריות טעות סופר הוא דמסתמא נמי קביל עליה 
אחריות:#
#
קנז. ושמעינן נמי דאפילו במטלטלי נמי היכא דלא 
זבין ליה שלא באחריות ונמצאו שאינן 
למוכר חוזר עליו דמקח טעות הוא. ממאי, מדמקשינן 
מדרב פפא לענין פרה וטלית, ואפילו רב זביד לא פליג 
אלא היכא דזבין ליה שלא באחריות, כדקאמר טעמא 
בהדיא דאמר ליה להכי זביני לך שלא באחריות, אבל 
היכא דזבין ליה באחריות מודי דחוזר עליו:#
#
קנח. ושמעינן נמי דהיכא דמכיר בה לוקח שהיא של 
מוכר, אע"ג דאסהידו בה סהדי דלאו 
דידיה היא ואפקוה מיניה דלוקח בדין, לא מיחייב מוכר 
לפצויי ליה ללוקח, ואפי' היכא דזבין ליה באחריות, דהא 
גבי נמצאת שדה שאינה שלו אע"ג דזבין ליה שלא 
באחריות נמי לרב פפא מיחייב לפצויי ליה כמאן דזבין 
ליה באחריות, ואפילו הכי קאמר דהיכא דמכיר בה לוקח 
שהיא של מוכר אינו חוזר עליו:#
#
קנט. גופא אמר רבין בר שמואל משמיה דשמואל 
המוכר שדה לחברו שלא באחריות אין 
מעיד לו עליה מפני שמעמידה בפני בעל חובו. מאי 
איריא שלא באחריות, אפי' באחריות  נמי, לא מיבעיא 
קאמר, לא מיבעיא באחריות דניחא ליה דתיקום בידא 
דלוקח כי היכי דלא ליחייב לשלומי ליה דמים דידיה, 
אלא אפילו שלא באחריות דלא מיחייב לשלומי ליה אין 
מעיד לו עליה, מפני שמעמידה בפני בעל  חובו דטריף לה 
מלוקח, וניחא ליה למוכר דתיקום בידא דלוקח מכחו כי 
היכי דליתי בעל חוב דידיה ולשקלוה מלוקח ומיפטר איהו 
מיניה דבעל חוב בהכי. #
ודייק עלה היכי דמי [מה,א] אי דאית ליה ארעא 
אחריתי עלה הדר ואי דלית ליה ארעא אחריתי מאי נפקא 
ליה מיניה לעולם דלית ליה ארעא אחריתי ולא ניחא ליה 
דליהוי לוה רשע ולא ישלם סוף סוף לגביה דהאי לוקח 
לוה רשע ולא ישלם הוא. ופרקינן דאמר ליה להכי זביני 
לך שלא באחריות. ה(ו)א דדייקינן אדשמואל אי דאית ליה 
ארעא אחריתי עלה הדר ואוקימנא דלית ליה ארעא 
אחריתי, לאו למימרא דהא דשמואל לא מיתוקמא אלא 
בהכי, דהא עיקר טעמיה דשמואל דאמר אין מעיד לו עליה 
מפני שמעמידה בפני בעל חובו לאו בדידעינן דאיכא עליה 
בעל חוב קאי, אלא מספיקא נמי איכא למיחש דילמא 
איכא עליה בעל חוב כדברירנא (לעיל סי' קנב) משמעתא 
דלעיל דקא מקשינן אבבא דפרה וטלית וליחוש דילמא 
מטלטלי אגב מקרקעי אקני ליה, ואצטריכנן לאוקמה כגון 
שלקח ומכר לאלתר אי נמי דאמרי עדים ידענא ביה 
בפלניא דלא הויא ליה ארעא מעולם, דשמע מינה דאי הוה 
שתות ביני ביני כשיעור דיכיל לאקנויי מטלטלי אגב 
מקרקעי לבעל חוב מספיקא נמי חיישינן דילמא אקני ליה, 
ותו מדאוקימנא כגון דאמרי עדים דלא הויא ליה ארעא 
מעולם, דשמעתא מינה דאי לא אמרי הכי חיישינן. ועוד 
מדאקשינן מינה אאידך דשמואל דאמר השותפין מעידין 
זה לזה במידי דמסתלק מיניה שמעת מינה דמסתמא נמי 
חיישינן כדברירנא לעיל. #
וכיון דמספיקא פסלינן ליה כי אית ליה ארעא אחריתי 
נמי מאי הוי, אטו  ידעינן כמה זוזי מסקי ביה כי היכי 
דלימא דכי אית ליה ארעא אחריתי שיעור חובו לאו נוגע 
בעדותו הוא. אלא על כרחיך כי קא מקשינן [לא מקשינן] 
אלא לאשמועינן דלא שנא הכי ולא שנא הכי לאו נוגע 
בעדותו הוא ממה נפשך, דאי אית ליה ללוה ארעא 
אחריתי כשיעור חובו כי אתי בעל חוב עליה הדר, דהא 
אין נפרעין מנכסים משועבדים במקום שיש נכסים בני 
חורין ואפי' הן זיבורית, ומאי הנאה אית ליה לאוקומה 
להאי ארעא בידא דלוקח ואמאי אינו מעיד, ואי דלית ליה 
ארעא אחריתי כשיעור חובו מאי נפקא ליה מינה לאוקמא 
להא בידו דלוקח כי היכי דתיקום בעל חובו, ומאי פסידא 
אית ליה לדידיה כי אתי בעל חוב ולא משכח מידי למגבא 
מלוקח. ואשתכח דלא שנא הכי ולא שנא הכי לאו נוגע 
בעדותו הוא ואמאי אינו מעיד. ומפרקינן לעולם אימא לך 
דאנפא דחששא [איכא] בהא מילתא, דחיישינן דילמא לית 
ליה ארעא אחריתי בשיעור חובו. ודקא קשיא לך מאי 
נפקא ליה מיניה לאוקמה קמי בעל חובו, דלא ניחא ליה 
דלקריוה אינשי לוה רשע ולא ישלם. וכי תימא סוף סוף 
לגבי דהאי לוקח לוה רשע ולא ישלם הוא, לאו קושיא היא, 
דאמר ליה להכי זביני לך שלא באחריות.#
ושמעינן מינה דכל כי האי גוונא אע"ג דלאו הנאת 
ממון היא הנאה הויא והוה ליה נוגע בעדותו. ובדין הוא 
דהוה יכיל לשנויי לעולם דלית ליה ארעא אחריתי וניחא 
ליה לאוקמיה קמי בעל חובו כי היכי דליתי בעל חוב 
ולשקלה, דאי קני איהו נכסי אחריני בתר דגביה בעל חוב 
להאי ארעא מלוקח לא מיחייב לשלומי מיניהו לא לבעל 
חוב ולא ללוקח, אלא משום דנכסי דעתיד למקנא דבר 
שלא בא לעולם הוא ואפשר אתי ואפשר לא אתי, ואמטול 
הכי לא חיישינן ליה. ובדין הוא נמי דהוה ליה לשנויי 
ליה לעולם דאית ליה ארעא אחריתי וכגון דשויה להא 
דזבין אפותיקי לבעל חוב, דכל כמה דלא מתברר דלאו 
ארעא דלוה היא אית ליה לבעל חוב לאפוקה מלוקח ולא 
מצי אמר ליה הנחתי לך מקום לגבות ממנו ואי מתנפקא 
מלוקח מחמת דאתברר דלאו ארעא דמוכר הות אית ליה 
לבעל חוב למהדר בזוזיה עליה דלוה דכמאן דזבין מיניה 
מידי  דלאו דיליה דמי, והשתא כי מסהיד לאוקמה בידא 
דלוקח הוה ליה נוגע בעדותו מפני שמעמידה בפני בעל 
חובו, אלא חדא מתרי תלתא טעמי שני ליה:#
#
קס. ושמעינן נמי דהמוכר שדה לחברו שלא באחריות 
ואתא בעל חוב דמוכר [ו]קא טריף לה 
מינה אינו חוזר עליו, דאמר ליה להכי זביני לך שלא 
באחריות. וההיא דגרסינן בפרק מי שהיה נשוי (כתובות 
צב,א) נהי דאחריות דעלמא לא קביל עילויה אחריות 
דנפשיה מי לא קביל עילוי, לאו אמוכר דזבין שלא 
באחריות קאי, דנהי דאחריות דעלמא לא קביל לוקח 
עילויה אלא אדעתא דתהוי ליה אחריות אמוכר קא זבין, 
אחריות דנפשיה מי לא קביל, הא ודאי קבולי קביל, ולאו 
אדעתא דתהוי ליה אחריות דנפשיה אמוכר קא זבין, הלכך 
אי אתי בעל חוב דלוקח וטריף לה לא מיחייב מוכר 
לפצויי ליה, וכבר ברירנא התם בירור יפה. וההיא 
דאמרינן נמי התם (צא,א) נהי דאחריות דאימיה לא קביל 
עילויה אחריות דידיה מי לא קביל עילויה, שאני התם 
דמוכר גופיה קא בעי למטרפה, ומצי לוקח למימר ליה 
מאי אהני ליה דזבני מינך:#
#
#
קסא. ושמעינן נמי דאיתא לדרב זביד דאמר אפילו 
נמצאת שדה שאינה שלו אינו חוזר 
עליו, מדקאמר טעמא מפני שמעמידה בפני בעל חוב, ולא 
קאמר טעמא שאם תמצא שאינה שלו חוזר עליו, שמע 
מינה כרב זביד סבירא לן דאמר אינו חוזר:#
#
קסב. מכריז רבא ואי תימא רב פפא דסלקין לעילא 
ודנחתין לתתא האי בר ישראל דזבין ליה 
חמרא לישראל חבריה וקאתי גוי קאניס לה מיניה דינא 
הוא דמפצי לה מיניה ולא אמרן אלא שאינו מכיר בה 
שהיא בת חמורו של מוכר כו' ולא אמרן אלא דקאניס 
לה בלא אוכפה אבל אניס ליה ולאוכפה לא. דאע"ג דאין  
מכיר בה שהיא בת חמורו של מוכר, כיון דידע ליה 
לאוכפה דדידיה הוא, ולית ליה לגוי זכותא בגויה, וכי קא 
טעין דדידיה הוא שיקרא קא טעין, מדלגבי אוכפא שיקרא 
קא טעין לגבי חמרא נמי שיקרא קא טעין, ולא מיחייב 
מוכר לפצויי ליה.#
וש"מ דהיכא דאין מכיר בה שהיא בת חמורו של מוכר 
וקא אניס ליה בלא אוכפא, אע"ג דאכתי לא אייתי גוי 
סהדי דדידיה היא, מיחייב מוכר לפצויי ליה לטעמיה 
דרבא ודרב פפא, דאי אמרת דוקא בדאייתי סהדי אבל לא 
אייתי מאי לא מיחייב לפצויי ליה, אי הכי מאי איריא 
במכיר בה שהיא בת חמורו של מוכר ודקאניס לה 
ולאוכפה, כי ליכא חדא מהני נמי, כיון דלית ליה לגוי 
סהדי הא אמרת לא מפצי ליה. ועוד דאי אמרת דכי אמר 
רבא דמפצי ליה בדאית ליה סהדי, אי הכי כי אניס לה 
ולאוכפה נמי אמאי לא מפצי ליה, אטו משום דאניס ליה 
לאוכפא שלא בדין לחזיקינהו לסהדי בשקרי. אלא לאו 
ש"מ דקסבר רבא דאע"ג דלית ליה לגוי סהדי נמי מסתמא 
מיחייב לפצויי ליה.#
ואמטול הכי מסתברא לפרושי דהאי דינא דמפצי ליה 
דקאמר רבא לאו לפצויי ליה לגמרי הוא, דאחריותא 
דאונסא לא קביל עילויה, אלא לאשתעויי דינא בהדי גוי 
הוא, דדילמא גוי קושטא קא טעין וכי זבין ליה המוכר 
ללוקח מידי דלאו דידיה זבין ליה. ובדין הוא דלא 
ליחייבי למוכר לפצויי ליה ללוקח כלל עד דקאי לוקח 
בדינא בהדי גוי ומחייבין ליה בדינא לאהדוריה לחמרא 
לגוי, כדאמרינן התם גבי קרקע דאמר ליה מוכר ללוקח 
אחוי לי טירפך ואשלם לך, אלא שאני קרקע דכיון דמפיק 
לה מיניה דלוקח נמי כי מייתי מוכר או לוקח ראיה 
מחתינן ליה לגוה, לא מחייבינן ליה למוכר לפצויי ליה עד 
דכתבין ליה טירפא עליה דלוקח, דאי נמי מפקין לה מיניה 
מקמי הכין לית ליה פסידא, אבל בעלי חיים ושאר 
מטלטלי דאי מפיק להו תובע מנתבע מצי לאברוחינהו, 
מעיקרא נמי מיחייב מוכר לפצויי ליה ללוקח לאשתעויי 
דינא בהדי מערער מקמי דליפקינהו מלוקח. אי מצי דחי 
ליה  מיניה בדינא מוטב, ואי לא חזינן, אי מחמת דאתברר 
דלאו חמרא דמוכר הוה משלים ליה ללוקח, ואי מחמת 
אונסיה דגוי דלא ציית דינא אי נמי מחמת שתקפו גוים, 
אפילו רבא ורב פפא מודו דלא משלים ליה ללוקח ולא 
מידי דלא קביל מוכר עילויה לא אחריותא דאונסין ולא 
אחריות גוים.#
ודוקא היכא דלא אתברר ללוקח מעיקרא דגוי שיקרא 
קא טעין, אבל היכא דאתברר דשיקרא קא טעין בחד מהני 
אנפי דאמרן ומאי דדמי להו, לא מחייבינן למוכר מעיקרא 
לאשתעויי דינא בהדי גוי כדאמרן. הדין הוא טעמיה דרבא 
ואיתימא רב פפא. ואמימר אמר אע"ג (דאיכא) [דליכא] 
כל הני לא מיחייב לפצויי ליה, מ"ט מידע ידעי דסתם 
גוי אנס הוא. וקיימא לן כאמימר.#
והני  מילי היכא דליכא סהדי כשרי דחמורו של גוי 
היא, אבל היכא דאיכא סהדי דלגוי היא מיחייב לפצויי 
ליה, דדייקינן טעמא דקא אניס ליה מיניה, הא איכא סהדי 
מיחייב לפצויי ליה. וטעמא נמי דסתם גוי אנס הוא, מכלל 
דאי מתברר דדידיה היא מיחייב לפצויי ליה. ודוקא 
לאשתעויי דינא מעיקרא בהדי גוי כדברירנא לטעמיה 
דרבא ואי תימא רב פפא, אבל לשלומי ליה ללוקח לא 
מיחייב אלא היכא דבדיני ישראל מצי גוי לאפוקי לחמרא 
מלוקח, דכי האי גוונא ודאי כי אפקיה מלוקח מיחייב 
מוכר לשלומי ליה. ואי לא אפקיה אלא בדיני גוים דלאו 
בדיני ישראל, הרי המוכר פטור דמאי הוה ליה למעבד 
ליה.#
ודקאמרינן נמי דלכתחלה מיחייב לאשתעויי דינא 
בהדי גוי מקמי דליפקיה לחמרא מלוקח, דוקא היכא 
דבדיני גוים לית ליה פסידא למוכר לאודויי דאיהו זבניה 
להאי חמרא ללוקח, אבל היכא דאית ליה פסידא בהכי לא 
מיחייב לאשתעויי דינא בהדיה, דכיון דאית ליה פסידא 
בהכי כמאן דמחייבת ליה לשלומי דמי, וכי קביל עליה 
אחריותא בדיני ישראל אבל בדיני גוים לא קביל עילויה. 
הילכך אי מפיק ליה גוי לחמרא מלוקח בדין לפום דיני 
ישראל מיחייב מוכר לשלומי ליה, ואי לא לא. וש"מ 
דמטלטלי נמי להא מילתא בני אחריותא נינהו, ואי 
אפקינהו מערער מלוקח כדין אפילו במערער גוי מיחייב 
מוכר לשלומי ליה. ואין צריך לומר היכא דהאי מערער 
ישראל הוא ואיכא סהדי דדידיה נינהו, דודאי מיחייב 
לפצויי ליה, דכולהו מטלטלי חד דינא אית להו:#
#
קסג. והא דתנן אומן אין לו חזקה אמר רבה לא שנו 
אלא שמסר לו בעדים אבל מסר לו שלא 
בעדים מתוך שיכול לומר לו לא היו דברים מעולם. 
כלומר לא מסרת לי כלי מעולם, כי אמר ליה לקוח הוא 
בידי מהימן. בין ראה בין לא ראה, דאפילו היכא דראה 
נמי ואיכא עדים דהאי מנא דהאי תובע הוא, מגו דיכיל 
אומן לומר מעולם לא בא לידי בתורת אומנות, כי אמר 
אין את מסרתה נהלי בתורת אומנות וחזרתי ולקחתיו ממך 
מהימן. אמר ליה אביי אי הכי בעדים נמי מתוך שיכול 
לומר לו החזרתיו לך כי אמר ליה לקוח הוא בידי מהימן 
אמר ליה מי סברת [מה,ב] המפקיד אצל חברו בעדים 
אינו צריך להחזיר לו בעדים שאני אומר המפקיד אצל 
חברו בעדים צריך להחזיר לו בעדים. וליתא לדרבה 
בתרויהי, דהא איתותב בקמיתא וסלקא ליה בתיובתא 
כדבעינן למימר קמן, ודקאמר נמי דכי מסר לו בעדים לא 
מהימן למימר לקוח הוא בידי ליתא, דקימא לן המפקיד 
אצל חבירו בעדים אינו צריך להחזיר לו בעדים כדמיברר 
בשבועות (מה,ב), ורבה נמי הדר ביה מינה בשמעתין, הלכך 
מגו דאי בעי אמר החזרתיו לך [ד]מהימן כי אמר לקוח הוא 
בידי נמי מהימן כדבעינן למימר קמן:#
#
קסד. איתיביה אביי ראה עבדו ביד אומן טליתו ביד 
כובס אמר לו מה  טיבו אצלך אתה 
מכרתו לי אתה נתתו לי במתנה לא אמר כלום בפני 
אמרת למכרו בפני אמרת ליתנו במתנה דבריו קיימין 
מאי שנא רישא ומאי שנא סיפא אמר רבא סיפא ביוצא 
מתחת ידי אחר דלאו אומן וקאמר ליה אחר בפני אמרת 
לו  לאומן למכרו לי בפני אמרת לו ליתנו לי במתנה 
דמגו דאי בעי אמר ליה אנא זבינתיה מינך מהימן דלאו 
אומן הוא כי אמר ליה בפני אמרת לו למכרו בפני אמרת 
לו ליתנו במתנה דבריו קיימין קתני מיהת רישא ראה 
היכי דמי אי דאיכא עדים למה לי ראה ליתי עדים 
ולפיק. דהא אמרת המפקיד אצל חבירו בעדים צריך 
להחזיר לו בעדים. אלא לאו דליכא עידים וכי ראה מיהת 
תפיס. ואמאי לימא מגו דיכיל למימר מעולם לא בא לידי 
בתורת אומנות, כי אמר חזרתי ולקחתיו ממנו נאמן. 
ודחינן לא לעולם דאיכא עדים והוא דראה. אבל לא ראה 
מגו דיכיל למימר החזרתיו לך כי אמר חזרתי ולקחתיו 
ממך נאמן. אמר ליה והא את הוא דאמרת המפקיד אצל 
חברו בעידים צריך להחזיר לו בעידים אמר ליה הדרי 
בי. #
ושמעינן מיהא דהיכא דראה עבדו ביד אומן שמלמדו 
אומנות [או] טליתו ביד כובס ואית ליה לתובע עדים 
דדידיה הוא, אמר לו מה טיבו אצלך אתה מכרתו לי אתה 
נתתו לי במתנה, לא אמר כלום. ודיקא מינה, טעמא 
דראה, הא לא ראה אע"ג דמסר לו בעדים, מגו דיכיל 
למימר ליה החזרתיו לך כי אמר חזרתי ולקחתיו ממך 
נאמן. ולא דמי האי מגו למגו דאיתותב עליה (רבא) [רבה], 
דאלו התם מיירי בדראה, דכיון דחזינן ליה השתא גביה לא 
יכיל למימר ליה החזרתיו לך, מאי אמרת מגו דיכיל 
למימר מעולם לא בא לידי בתורת אומנות יכיל למימר 
חזרתי ולקחתיו ממנו, כיון דאומן הוא מסתמא איכא 
לאחזוקיה דבתורת אומנות אתא לידיה, דאומן בלא סהדי 
כחד סהדי דמי ואשתכח דליכא מגו כלל. ובהדיא גרסינן 
נמי לקמן שפיר קאמר ליה ראה תניא, דשמעת מינה דתנא 
דקתני ראה דוקא קתני, ראה אין לא ראה לא. ותו דהא 
אביי גופיה דפליג עליה דרבה קא טרח לאוקומא למתניתא 
דהנותן טליתו לאומן בדליכא עידים ובדלא ראה, דשמעת 
מינה דהיכא דליכא עדים ולא ראה דכולי עלמא מודו 
דאומן מהימן משום מגו, והוא הדין היכא דלא ראה אע"ג 
דמסר לו בעדים דמהימן משום מגו, וכי קא מוקים לה 
לקמן בדליכא עדים משום סירכא דקציצה, דאי איכא 
עדים לחזי עדים מאי קאמרי דקצץ ליה כדבעינן למימר 
קמן, אבל לענין טענת לקוח היא בידי היכא דלא ראה בין 
איכא עדים בין ליכא עדים חד דינא הוא. דמידי הוא 
טעמא אלא משום מיגו דיכיל למימר החזרתיו לך, כל 
היכא דליתיה להאי מיגו אומן מהימן, מה לי איכא עדים 
דמסריה ניהליה מה לי ליכא עדים.#
 והא דדייק אביי מרישא דהא מתניתא דראה עבדו ביד 
אומן אי דאיכא עדים למה ליה ראה ליתי עדים ולפיק, 
דשמעת מיהא דאומן היכא דמסר לו בעדים אע"ג דלא 
ראה לא מצי למימר ליה חזרתי ולקחתיו ממך, ההוא 
לטעמיה דרבה הוא דדייק הכי. דהוה סבירא ליה מעיקרא 
דהמפקיד אצל חבירו בעדים צריך להחזיר לו בעדים. תדע 
דהא כי שני ליה לעולם דליכא עדים והוא דראה, אקשי 
ליה והא את הוא דאמרת המפקיד אצל חבירו בעדים צריך 
להחזיר לו בעדים אמר ליה הדרי בי, דשמעת מינה 
מעיקרא כי דייק אביי הכי לטעמיה דרבה הוא דדייק הכי, 
אבל השתא דסבירא לן דהמפקיד אצל חבירו בעדים אינו 
צריך להחזיר לו בעדים מוקמינן לה לברייתא לא שנא 
איכא עדים ולא שנא ליכא עדים, דאפילו ליכא עדים כיון 
דראה אין לו חזקה, ולא אמרינן מיגו דיכיל למימר לא בא 
לידי בתורת אומנות, דכיון דאומן הוא וקא חזינן ליה 
גביה, כמאן דאיכא סהדי דאתא לידיה בתורת אומנות 
דמי, וכל שכן היכא דאיכא עדים. מיהו דוקא ראה, אבל 
לא ראה אומן מהימן, (ד)מיגו דיכיל למימר החזרתיו לך, 
דהמפקיד אצל חבירו בעידים אינו צריך להחזיר לו 
בעדים.#
והיכא דיוצא מתחת ידי אחר דלאו אומן, וקאמר ליה 
ההוא אחר לתובע בפני אמרת לו לאומן למכרו ומכרו לי, 
בפני אמרת ליתנו לי במתנה ונתנו לי, מיגו דאי בעי אמר 
ליה אתה מכרתו לי או שנתתו לי במתנה ומהימן, דהא 
לאו אומן הוא, כי אמר ליה בפני אמרת לו לאומן למכרו 
או ליתנו לי במתנה דבריו קיימין. מכלל דאי לא טעין האי 
אחר הכי אלא מאומן לקחתיו, אע"ג דאמר דאומן אמר לי 
דאת  אמרת ליה לזבוני לא מהימן, דהבא מחמת אומן הרי 
הוא כאומן:#
#
קסה. מתיב רבא לסיועי לרבה הנותן טליתו לאומן 
וגמרה אומן אומר שתים קצצת לי והלה 
אומר לא קצצתי לך אלא אחת כל זמן שהטלית ביד 
אומן על בעל הבית להביא ראיה נתנה לו בזמנו נשבע 
ונוטל עבר זמנו המוציא מחבירו עליו הראיה היכי דמי 
אי דאיכא עדים לחזי עדים מאי קא אמרי [מו,א] אלא 
לאו דליכא עדים וקתני אומן מהימן אלמא מיגו דאי 
בעי אמר לקוח היא בידי מהימן מהימן נמי אאגריה. 
ואע"ג דראה. ופריך לא בדליכא עדים ובדלא ראה. אבל 
ראה אע"ג דליכא עדים לא מהימן. וכן הלכתא. והאי 
דאוקימנן בדליכא עדים ובדלא ראה, לאו משום דכי איכא 
עדים ולא ראה לא מצי למימר לקוח הוא בידי, דכיון דלא 
ראה אומן מהימן משום מיגו, אלא משום דלא מתוקמא 
מתניתא בדאיכא עדים, דא"כ ליחזי עדים מאי קאמרי, 
אלא לאו דליכא עדים ודלא ראה. וקיימא לן כי האי 
פירוקא, דלא מיתוקמא האי מתניאתא אלא בדלא ראה, 
דאי בדראה אמאי מהימן, והא תנן אומן אין לו חזקה, 
ואע"ג דמסר לו שלא בעדים, כדמיברר לקמן מתיובתיה 
דרב נחמן בר יצחק, אלא לאו דלא ראה,  וקתני אומן 
מהימן משום מיגו. וכן הלכתא, לא שנא מסר לו בעדים 
ולא שנא שלא בעדים.#
ושמעינן מינה דהנותן טליתו לאומן וגמרה, אומן אומר 
שתים קצצת לי ובעל הבית אומר לא קצצתי לך אלא 
אחת, כל זמן שהטלית ביד אומן על בעל הבית להביא 
ראיה, דמגו דאי בעי אמר לקוחה היא בידי כי אמר הכי 
והכי קצצת לי מהימן. ודוקא עד כדי דמיה. והוא דלא 
ראה, אבל ראה לא מהימן למימר לקוח היא בידי ולא 
למתפסיה אאגריה. מיהו הא דקתני סופא אם נתנה לו 
בזמנו נשבע ונוטל, עבר זמנו המוציא מחבירו עליו 
הראיה, אוקימנא בפרק כל הנשבעין (שבועות מו,א) כרבי 
יהודה דס"ל דאפילו גבי קציצה נמי היכא דרמיא שבועה 
דאורייתא אבעל הבית תקינו רבנן לשכיר דמשתבע 
ושקיל. ולית הלכתא כוותיה, דסתם קציצה מדכר דכירי 
לה אינשי ולא עבדו ליה רבנן תקנתא לשכיר למיתב ליה 
בשבועה. אלא הכין דינא גבי קציצה, אם נתנה לו בזמנו 
משתבע בעל הבית כעין דאורייתא ומפסיד שכיר, ואפילו 
היכא דליכא שבועה דאורייתא אבעל הבית כדברירנא התם 
בשבועות, ואם עבר זמנו המוציא מחבירו עליו הראיה. 
מיהו שמעינן מינה מדקתני מציעתא נשבע ונוטל ורישא 
קתני על בעל הבית להביא ראיה ולא קתני אומן נשבע 
ונוטל, ש"מ דרישא דנקט לה אומן לטלית שקיל בלא 
שבועה. וש"מ דמאן דנקיט משכון כל היכא דיכיל למימר 
לקוח היא בידי יכול לטעון עד כדי דמיו בלא שבועה. 
והני מילי לענין מפטריה משבועה דרבנן כעין דאורייתא, 
אבל שבועת היסת מחייב, דהא אי נמי טעין לקוח הוא 
בידי הוה מיחייב לאשתבועי היסת. וכן הלכתא:#
#
קסו. מתיב רב נחמן בר יצחק אומן אין לו חזקה הא 
אחר יש לו חזקה היכי דמי אי דאיכא 
עדים אחר אמאי יש לו חזקה אלא לאו דליכא עדים 
וקתני אומן אין לו חזקה ותיובתא דרבה תיובתא. 
ושמעינן מינה דאומן אין לו חזקה, אבל אחר יש לו חזקה. 
ודוקא דמסר ליה בלא סהדי, אבל מסר ליה בסהדי וראה, 
לא שנא אומן ולא שנא אחר אין לו חזקה. ודוקא היכא 
דראה, אבל לא ראה אפילו מסר לו בעדים והוא אומן יש 
לו חזקה, מיגו דאי בעי אמר ליה החזרתיו לך. דאי לא 
תימא הכי, מאי תיובתיה דרבה ממתני', לוקמה בדלא ראה 
לא שנא מסר לו בעדים ולא שנא שלא בעדים, דאע"ג 
דגבי אחר מהימן משום מגו כי הוי אומן (ו)לא מהימן, אלא 
משום דסבירא לן דכל היכא דלא ראה בין אומן בין אחר 
בין בעדים בין שלא בעדים מהימנינן ליה משום מגו. ועוד 
דאי אמרת לא מהימן, אם כן הא מתניאתא דהנותן טליתו 
לאומן דקתני כל זמן  שהטלית ביד אומן על בעל הבית 
להביא ראיה, במאי (בו) מיתוקמא, אי בדראה אמאי 
מהימן, והא תנן אומן אין לו חזקה ואוקימנא אע"ג דמסר 
לו שלא בעדים, אלא לאו דלא ראה, וש"מ אומן מהימן 
משום מיגו, ולא דמי האי מיגו לאידך מיגו דאיתותב עליה 
רבה כדברירנא (לעיל סי' קסד ד"ה ושמעינן).#
ומסתברא דהיכא דלא מסר לו בעדים וליכא סהדי 
דהאי מידי דהאי תובע הוא, אע"ג דראה נמי אומן מהימן, 
מיגו דאי בעי אמר לאו דידך הוה מעולם. ולא דמי האי 
מיגו נמי למיגו דאיתותב עליה רבה, דאלו התם כיון 
דאיכא סהדי דדידיה דהאי תובע הוא וקאי השתא בידא 
דאומן, מסתמא מחזקינן ליה דבתורת אומנות אתא לידיה, 
ואמטול הכי לא מצי טעין מעולם לא בא לידי בתורת 
אומנות דהא אומן הוא, הילכך כי טעין נמי חזרתי 
ולקחתיו ממנו לא מהימן. אבל הכא אי הוה טעין מעולם 
לאו דידך הוה מי הוה מפקינן מיניה אלא בראיה, אטו 
משום דאומן הוא לית ליה ממונא לדיליה כלל, אי נמי 
משום דאומן [הוא] כל מאן דאתי וטעין עליה מפיק מיניה 
בלא ראיה, אם כן לא שביק מר חיי לכל אומן, אלא על 
כרחיך אומן מהימן ובשבועת היסת, ומגו דאי אמר מעולם 
לאו דילך הוה מהימן כי אמר שלך היה ולקחתיו ממך אי 
נמי מסרתו לי בתורת אומנות וחזרתי ולקחתיו ממך 
מהימן. ובשבועת היסת, דלא גרע האי מיגו מאידך מיגו 
דאיבעי אמר ליה החזרתיו לך דכי לא ראה אע"ג דמסר 
ליה בעדים מהימן כדברירנא:#
#
קסז. ת"ר נתחלפו לו כלים בכלים בבית האומן הרי זה 
ישתמש בהן עד שיבוא הלה ויטול את שלו 
בבית האבל או בבית המשתה לא ישתמש בהן עד שיבוא 
הלה ויטול את שלו מאי שנא רישא ומאי שנא סופא א"ר 
חייא וכי אין אדם עשוי לומר לאומן מכור לי טליתי. 
וכשאבדה טליתו של זה יהב ליה האומן טלית אחרת 
תחתיה על מנת לשלם דמי לבעלים, דהא אית ליה רשותא 
לזבונה, וכיון דאיכא למימר דכי יהיב ליה אומן האי טלית 
אחריתי להאי מדעת קא יהיב ליה וברשות הבעלים קא 
עביד, ישתמש בהן. אבל סופא דמיירי בבית האבל או בבית 
המשתה, דודאי כי יהבי ליה טלית דלאו דיליה בטעות קא 
יהבי ליה, לא ישתמש בהן.#
והא דקתני רישא נתחלפו לו כלים בכלים בבית האומן 
הרי זה ישתמש בהן עד שיבוא הלה ויטול את שלו אמר 
רב חייא בריה דרב הונא לא שנו אלא הוא, כלומר 
שנתנה לו האומן עצמו דאיכא למימר דמארה דהאי טלית 
יהב ליה רשותא לאומן לזבונה, אבל אשתו ובניו דליכא 
למימר הכי לא. דמסתמא בטעותא קא יהבי ליה. ואיהו 
נמי לא אמרן אלא דאמר ליה הילך טלית סתם, דאיכא 
למימר דמידע ידע אומן דלאו טלית דידיה היא ובתורת 
תשלומין קא יהיב לה ניהליה חלופי דידה, אבל א"ל הילך 
טליתך האי לאו טלית דידיה. ועל כרחיך טעותא היא 
בידיה:#
#
קסח. אמר ליה אביי לרבא תא אחוי לך  ברמאי 
דפומבדיתא אמר ליה איניש לאומן הב לי 
סרבלאי אמר לא היו דברים מעולם והא אית לי סהדי 
דחזינא גבך אמר ליה ההוא לאו דידך היא אפקיה 
ונחזיוה כדו לא מפיקנא ליה אמר ליה שפיר קאמר 
ליה [מו,ב] ראה תניא אמר רב אשי ואי חכים משוי ליה 
ראה אמר ליה אמאי תפישת ליה במאי דאית לך גבאי 
אפקיה דלישימיה אשקול אנא דידי ואת שקול דידך אמר 
ליה רב אחא בריה דרבא לרב אשי מצי אמר ליה אנא 
לשומא דידך לא צריכנא כבר שמוה קמאי דקמך. 
ושמעינן מינה דכל היכא דלא ראה אומן מהימן. ולא תימא 
הני מילי היכא דטעין לא היו דברים מעולם כדאמרינן גבי 
רמאי דפומבדיתא, אבל היכא דטעין לקוח הוא בידי לא 
מהימן, אלא אפילו כי טעין לקוח הוא בידי נמי מהימן, 
דהא ברייתא דראה עבדו ביד אומן (בטעות) [בטענת] לקוח 
הוא בידי  קיימא, כדקתני בהדיא אתה מכרתו לי אתה 
נתתו לי במתנה, וטעמא דראה הוא דלא אמר כלום הא לא 
ראה אומן מהימן. דאי לא תימא הכי למה ליה דקתני 
ראה, ועוד הא מדאמר ליה [רבא] לאביי שפיר קאמר ליה 
ראה תניא, ש"מ דההוא דינא גופיה דקתני בברייתא לא 
מיתוקם אלא בראה, אבל לא ראה אומן מהימן. ותו 
מדאמר רב אשי אי חכים משוי ליה ראה, אמאי תפיסת 
ליה במאי דאית לך גבאי אפקיה דלישימוה, ואסיקנא מצי 
אמר ליה לשומא דידך לא צריכנא כבר שמוה קמאי 
דקמך, שמעינן מינה דאפילו היכא דמודי דאיתיה גביה 
וקא טעין דתפיס ליה במאי דאית ליה גביה מהימן היכא 
דלא ראה. ומתניאתא דהנותן טליתו לאומן נמי הכי דיקא 
כדברירנא.#
ושמעינן נמי מיהא דאביי ורבא, דאע"ג דמודי דתפיס 
ליה במאי דאית ליה גביה לא מחייבינן ליה לאפוקי 
למישימיה, דמיגו דאי בעי אמר לקוח הוא בידי מהימן כי 
אמר בהכי תפיסנא ליה וקים ליה בגוה דלא שוי טפי 
מהימן. והיינו טעמא דלא מחייבינן ליה לאפוקיה 
למישימיה דאי מפיק ליה הוה ליה ראה וליכא להימוניה 
ואיעקר ליה מיגו מעיקריה, וכיון דאית ליה פסידא 
כדמפיק ליה (הוה ליה) לא מחייבינן ליה לאפוקיה. אבל 
ודאי היכא דלית ליה פסידא בהכי מחייבינן ליה לאפוקיה 
כי היכי דלישימיה, ולאו כל כמיניה למימר כבר שמוה 
קמאי דקמך.#
ברם צריך את למידע דאלו היכא דטעין לא היו דברים 
מעולם כי מהימנינן ליה, הני מילי היכא דליכא עדים 
דחזיוה גביה, אי נמי איכא סהדי דחזיוה גביה ולא ברירא 
להו מילתא דההוא גלימא דחזו גבי האי נתבע דהאי תובע 
הוה. אבל היכא דמסהדי סהדי דחזיוה לגלימא דהאי תובע 
גבי נתבע, ונתבע קאמר לא היו דברים מעולם, לא מיבעיא 
דאי הוה נתבע אומן דלא מהימן, אלא אפילו אחר כי האי 
גוונא אינו נאמן, שהרי הוחזק כפרן. ואי משום מיגו דאי 
בעי אמר החזרתי לך, הוה ליה מה לי לשקר במקום עדים 
ומה לי לשקר במקום עדים לא אמרינן. והאי דאמר ליה 
אביי לרבא תא אחוי לך רמאי דפומבדיתא אמר ליה הב 
לי סרבלאי אמר ליה לא היו דברים מעולם הא אית לי 
סהדי דחזיוה גבך אמר ליה ההוא אחרינא הוא אפקיה 
דלחזיוה כדו לא מפיקנא ליה ואמר רבא שפיר קאמר ליה 
ראה תניא, לאו למימרא דכי לא ראה ואיכא סהדי דחזיוה 
גביה ואיהו קאמר ההוא אחרינא הוה מהימן לאכחושי 
סהדי בלא ראיה, אלא הא קמ"ל דאע"ג דאית ליה לתובע 
סהדי דחזיוה לסרבלא גביה דאומן מיהו לא ברירא מילתא 
דההוא סרבלא דחזו גביה דהאי תובע הוא, ונתבע קאמר 
ההוא אחרינא הוא, ותובע קא טעין אפקוה דלחזיוה כי 
היכי דלשתמודעוה שפיר, ונתבע לא קא בעי לאפוקיה, לא 
כייפינן ליה לאפוקיה, דכיון דלא ברירא להו לסהדי דההוא 
סרבלא דחזו גביה דתובע הוה, לא מחייבינן ליה לאחוויה 
ליה כולהו מאני ביתיה לתובע. והוא הדין נמי היכא דמפיק 
ליה וליכא סהדי דברירא להו דהאי סרבלא דתובע הוא. 
לא מיבעיא דכי טוען אומן לאו דידך הוא דמהימן, 
ובשבועת היסת, אלא אפילו היכא דטעין שלך היה 
ולקחתיו ממך אומן מהימן, מיגו דאי בעי אמר ליה לאו 
דידך הוא. והאי דקאמר רבא שפיר קאמר ליה ראה תניא, 
לאו למימרא דאי ראה אע"ג דליכא סהדי דהאי סרבלא 
דתובע הוא לא מהימן, אלא רבא אסופא דמילתא קאי, 
דאמר ליה תובע אפקיה דלחזיוה וקאמר ליה אומן כדו לא 
מפיקנא ליה, ועלה קאמר ליה שפיר קאמר ליה ראה תניא, 
כלומר דלא פליגו רבנן בין אומן לאיניש מעלמא אלא 
היכא דראה ממילא כדקתני בהדיא ראה עבדו ביד אומן 
טליתו ביד כובס, אבל היכא דלא ראה לא שאני לן בין 
דינא דאומן לדינא דאיניש מעלמא דאידי ואידי לא 
מחייבינן ליה לאפוקיה ולשווייה ראה:#
#
קסט. הרי אמרו עריס אין לו חזקה ומקשינן עלה 
אמאי עד האידנא פלגא והשתא כולה אמר 
ר' יוחנן בעריסי בתי אבות. כלומר שהן עריסין לכל 
המשפחה ובניהם לבניהן ובניהן לדור אחר, ואורחייהו 
דנחתי לכולה ארעתא ואינהו יהבי מנאתא למארי ארעא, 
[והא] קמ"ל דסתם עריסי בתי  אבות הכי אורחייהו עד 
דמתברר דלא רגילי למיחת לכולא. וש"מ דשאר עריסין 
דלאו כי האי גוונא אית להו חזקה, דכיון דעד האידנא הוה 
שקיל פלגא והשתא כולה קיימא ליה חזקה בכולה ארעא. 
והוא דנחית לכולה, אבל נחית לפלגא לא קיימא ליה 
חזקה. ושמעינן מינה בדינא דשותפי דקא מתרץ רבינא 
(לעיל מב,ב) הא והא דנחית לכולא, מכלל דאי נחית לפלגא 
אפילו לההוא פלגא נמי לא הויא חזקה למטען ביה דהאי 
פלגא הוא דמטא ליה בחולקיה, דכיון דאית ליה פלגו פירי 
אימור חולקיה הוא דקא שקיל, מה לי מהאי פלגא מה לי 
מאידך:#
#
קע. אמר רב נחמן אריס שהוריד אריסין מתחתיו הויא 
חזקה לא עביד איניש  דנחתי ליה אריסי 
לארעיה ושתיק. והוא דנחית לכולא. והא קמ"ל דאפילו 
באריסי בתי אבות כי האי גוונא קיימא להו חזקה, דאי 
בשאר אריסין מאי איריא שהוריד אריסין מתחתיו, אפילו 
לא הוריד אריסין מתחתיו נמי קיימא ליה חזקה, דעד 
האידנא פלגא והשתא כולה:#
#
קעא. ואגב אורחיך ש"מ דלית ליה רשותא לאריס 
להוריד אריסין מתחתיו אא"כ נטל רשות 
מבעל הבית:#
#
קעב. א"ר יוחנן אריס שחלק לאריסין אין לו חזקה. 
ודוקא באריס בתי אבות, והא קמ"ל דלאו 
כהוריד אריסין מתחתיו דמי. מ"ט אימור קהרמנא 
שווייה. כלומר אפיטרופוס עשאו על שאר עריסין. ודוקא 
בעריסי בתי אבות, דאי בשאר אריסין בלאו הכי נמי כיון 
דאכלה תלת שני קיימא ליה חזקה, וכל שכן היכא דחלק 
לאריסין. ורבינו האיי גאון ז"ל מוקים להי להני תרתי 
שמעתתא בדאחתינהו הך עריס דבתי אבות להני עריסין 
אחריני מדעתא דנפשיה, מיהו קמיתא דהוריד עריסין 
מתחתיו דהויא חזקה מוקים לה בדאחתינהו ולא פלח איהו 
בהדיהו, דאוקי נפשיה בהאי ארעא כמארי ארעא, דמחית 
אריסי דפלחי לה לארעיה ולא פלח איהו בהדיהו, 
ובתרייתא דלא הויא חזקה בדפלח איהו בהדיהו. ומסתברא 
כוותיה:#
#
#
קעג. שלח ליה רב נחמן בר רב חסדא לרב נחמן בר 
יעקב ילמדנו רבינו אריס מעיד או אינו 
מעיד. כלומר מהו שיעיד לבעל השדה שהוא אריס בתוכה 
לומר שהיא שלו. הוה יתיב רב יוסף קמיה אמר ליה הכי 
אמר שמואל אריס מעיד והא תניא אינו מעיד לא קשיא 
הא דאית ליה פירי בארעא הא דלית ליה פירי 
בארעא. (מיהו) היכא דאיכא השתא פירי בארעא 
דמסהיד ליה עילויה והוי אריס בגוה אינו מעיד, דהוה ליה 
נוגע בעדותו, דאי מפיק לה תובע לארעא לא יהיב ליה 
לאריסא חולקא בפירי אלא שיים טירחיה כיורד לתוך 
שדה חבירו ועבדה שלא ברשות ויהיב ליה. והא דליכא 
השתא פירי בארעא מעיד, דלאו נוגע בעדותו הוא, ואי 
משום טירחא דטרח בה בארעא עד השתא אדעתא דשקיל 
חולקא בפירי לית ליה פסידא, דכיון דכי משתכח דלאו 
דבעל הבית הוא מיחייב בעל הבית לשלומי ליה אגריה 
כדתניא (ב"מ עו,א) השוכר את הפועל לעשות בשלו 
והראהו בשל חבירו נותן לו שכרו משלם וחוזר ונוטל 
מבעל הבית מה שההנה אותו. ועוד דשדה העשויה ליטע 
היא, וכי היכי דגבי שתל שירד לשדה העשויה ליטע 
ונטעה אומדין כמה אדם רוצה ליתן בשדה זו לנטעה, גבי 
אריס שירד לשדה נטועה לעבדה נמי אומדין כמה אדם 
רוצה ליתן בשדה זו לעבדה, דכיון דנטועה היא על כרחיך 
עשויה לעבדה היא, ואשתכח דלית ליה פסידא לאריס ולא 
מידי. מאי אמרת, כיון דכי עבדא פירי טפי אית ליה 
חולקא בגוייהו ניחא ליה דתיקום בידיה, לאו קושיא היא, 
דכיון דזימנין דהוי ביה תיוהי מפסיד ליה ליטרח, לאו נוגע 
בעדותו הוא, דמספיקא לא נחית לאסהודי בשיקרא. וכי 
תימא וכיון דאי לית ליה סהדי דפלחה לארעא לית ליה 
מהאי מערער ולא מידי אכתי נוגע בעדותו [הוא], הא  לא 
קשיא, דאי מהאי טעמא ממה נפשך לאו נוגע בעדותו 
הוא, דאי פלחה הא אית ליה למשקל אגרא ממערער ואי 
נמי לא מסהיד לא קא פסיד ולא מידי, ואי לא פלחה 
אפילו מהך דאחתיה לגוה נמי לית ליה ולא מידי.#
והני מילי באריסא דנחית לשדה נטועה ופלח לה על 
מנת דשקיל חולקא בפירי, דכיון דלית ליה חולקא אלא 
בפירי כי ליכא פירי בארעא לאו נוגע בעדותו הוא. אבל 
שתלא דשתיל לה לארעא על מנת דשקיל פלגא בפירי ואי 
מסתלק שיימינן ליה שבחיה ומסלקינן ליה ושקיל ריבעא 
דכוליה שבחא כדמיברר בפרק המקבל (ב"מ קט,ב), כיון 
דאית ליה זכותא בגופא דארעא אע"ג דליכא פירא בארעא 
נמי אינו מעיד, דהוה ליה נוגע בעדותו, דאי מפקי לה 
לארעא מבעלים הראשונים, לא מיבעיא בשדה שאינה 
עשויה ליטע דידו על התחתונה ולית ליה אלא הוצאה 
שיעור שבח, אלא אפילו בשדה העשויה ליטע דקיימא לן 
אומדין כמה אדם רוצה ליתן בשדה זו לנטעה, הא ודאי 
אית ליה פסידא, דלא שקיל אלא כפועל בעלמא דמחית 
ליה בעל הבית לספיקא בין משבח  בין לא משבח, דלא 
יהיב ליה אלא אגרא פורתא:#
#
#
קעד. ברם צריך את למידע לענין המוריד אריסין 
לשדה בחזקת שהיא שלו ונמצאת שאינה 
שלו, היכא דאתי אריס למתבע ההוא שיעורא דפסיד 
מבעל הבית דאחתיה בגוה בתורת אריסות, והוא הדין נמי 
גבי שתלא, מסתברא דלית להו גבי בעל הבית ולא מידי. 
ודייקינן לה להא מילתא מדקאמרינן בשמעתין דהיכא 
דאיכא פירא בארעא אינו מעיד, ואי ס"ד מיחייב בעל 
הבית לשלומי ליה כשיעור מאי דמטי ליה בחולקיה, הא 
לאו נוגע בעדותו הוא, ואמאי אינו מעיד. אלא לאו ש"מ 
דלית ליה גבי בעל הבית דאחתיה לגוה בתורת אריסות 
ולא מידי. וכי תימא זימנין דלא משכח מידי גבי בעל 
הבית, אם כן כי איכא פירא בארעא נמי הוה ליה לפלוגי 
בין היכא דאיכא לאישתלומי מיניה [ובין היכא דליכא 
לאישתלומי מיניה], ומדלא פליג ש"מ דלא שנא הכי ולא 
שנא הכי אינו מעיד, דכיון דלית ליה לאשתלומי מההוא 
דאחתיה לגוה על כרחיך נוגע בעדותו הוא. ומאי שנא 
מיהא דתניא השוכר את הפועל לעשות בשלו והראו בשל 
חבירו נותן לו שכרו משלם, שאני התם דאגריה לזמן קצוב 
אדעתא דמיתב ליה שכר ידוע, דכי קא נחית לאו למשקל 
מפירי דארעא קא נחית אלא אדעתא דמשקל מההוא גברא 
דאגריה קא נחית, ואפילו מגלימא דעל כתפיה, בין עבדא  
ארעא בין לא עבדא ארעא, ואמטול הכי נותן לו שכרו 
משלם. אבל הכא לאו למיתב ליה אגרא מביתיה אחתיה 
אלא למשקל חולקא בפירי דארעא קא נחית, וכי היכי דאי 
הוי בה תיוהי אי נמי מיתנסי פירי מחמת אונסא אחרינא 
לא מיחייב בעל הבית לשלומי ליה ולא מידי, הכי נמי 
היכא דאפקיה מיניה בדינא לא מיחייב לשלומי ליה.#
ולא תימא דוקא היכא דלא אתברר דהוה ידע ההוא 
דאחתיה לגוה דהאי ארעא לאו דידיה היא, כגון דנחית לה 
בחזקת שהיא שלו, דאיכא למימר דילמא ארעא דידיה 
היא, וכי אפקוה מיניה מחמת דלא אשכח ראיה הוא 
דאפקוה מיניה, דלא מיחייב לשלומי ליה ולא מידי, דהא 
לא גרם איהו לאפסודיה ולא מידי, אלא אפילו היכא 
דאיתברר דהוה ידע דלאו ארעא דידיה היא, כגון דנחית 
לה בתורת גזלה וכיוצא בה דמיחייב לשלומי ליה לאריס 
שיעור מאי דאפסיד מדינא דגרמי, הא ודאי כי שיימינן 
ליה פסידא לאו לפום שבחא דאשבח שיימינן ליה אלא 
לפום מאי דהויא שויא עיבידתיה בשעת מלאכה, דאומדין 
כמה אדם רוצה ליתן בשדה זו לנטעה או לעבדה ולשמרה. 
ואע"ג דהאי שיעורא הוא דשקיל מהאי תובע דמפיק לה 
לארעא מנתבע, נפקא מינה לשדה שאינה עשויה ליטע 
דשקיל הוצאה שיעור שבח ממארי ארעא, ושארא שקיל 
ליה מהאיך דאחתיה לגוה. ודוקא היכא דלא הכיר בה 
האריס שאינה שלו, אבל הכיר בה שאינה שלו וירד לתוכה 
לית ליה גביה ולא מידי, דסבר וקביל, ומעיקרא לדינא 
דהיורד לתוך שדה חבירו  ונטעה שלא ברשות קא נחית, 
דשקיל ממאריה ארעא בשדה העשויה ליטע כי דיניה 
ובשאינה עשויה ליטע כי דיניה:#
#
קעה. ת"ר ערב מעיד ללוה והוא דאית ליה ארעא 
אחריתי מלוה מעיד ללוה והוא דאית ליה 
ארעא אחריתי לוקח ראשון מעיד ללוקח שני והוא דאית 
ליה ארעא אחריתי. מאי ערב מעיד ללוה, לומר ששדה זו 
שלו היא, והוא דאית ליה ללוה ארעא אחריתי דשויא 
כשיעור ערבותיה דהאי ערב, ולא חיישינן דילמא איכא 
עליה דהאי לוה מלוה אחריתי דקדמה להא, דמספיקא לא 
נחית לאסהודי בשיקרא. ולא דמי האי דינא למוכר שדה 
לחבירו שלא באחריות דאין מעיד לו עליה מפני שמעמידה 
לפני בעל חובו, ואע"ג דלא ידעינן אי איכא חוב עילויה 
ואי לא, דאלו התם האי מוכר דקאתי השתא לאסהודי 
איהו ידע במילי דנפשיה וגבי דידיה ליכא ספיקא אי אית 
ליה בעל חוב ואי לא, ואמטול הכי חיישינן, ואלו הכא גבי 
האי ערב דקאתי השתא לאסהודי [איהו] לא ידע במילי 
דלוה אי איכא עליה מלוה אחריתי ואי לא, הילכך חזיא 
לה מילתא ספיקא גביה ומספיקא לא נחית לאסהודי 
בשקרא.#
 והני מילי היכא דאית ליה ללוה ארעא אחריתי דשויא 
כשיעור ערבותיה דהאי, דאי לאו הכי אינו מעיד, דודאי 
נוגע בעדותו הוא, דניחא ליה דתיקום האי ארעא בידיה 
דלוה, דאי לא משכח בעל חוב גבי לוה מידי עליה דידיה 
הדר. וכן מלוה מעיד ללוה דהאי ארעא דלוה היא, והוא 
דאית ליה ללוה ארעא אחריתי דשויא כשיעור הלואתו של 
לוה, דאי לאו הכי אינו מעיד דודאי נוגע בעדותו הוא 
כדפרישנא טעמא גבי ערב. וכן לוקח ראשון מעיד ללוקח 
שני ששדה זו של מוכר היתה ומכרה ללוה, והוא דאית 
ליה ללוקח שני ארעא אחריתי דזבינה לוה מהאי מוכר, אי 
נמי דאית ליה למוכר גופיה ארעא אחריתי, אבל לית ליה 
ארעא אחריתי אינו מעיד דהוה ליה נוגע בעדותו. ולאו 
משום דתהוי ליה אחריותא עילויה, דאי נמצאת שדה 
דלוקח ראשון שאינה של מוכר ולא משכח ממונא גבי 
מוכר עליה דלוקח שני הדר, דכיון דאכתי לא נמצאת שדה 
שאינה שלו בספיקא לא מסהיד ליה בשיקרא ללוקח שני. 
וליכא למיחש נמי דילמא לוקח ראשון ידע דאיכא ערער 
עילויה קמיתא דידיה וניחא ליה דתיקום בתריתא בידא 
דלוקח שני כי היכי דלגבי מינה זוזיה, דאם כן גבי מלוה 
וערב דקיימא לן מעידין ללוה היכא דאית ליה ארעא 
אחריתי ניחוש דילמא האי מלוה או האי ערב ידעי דאיכא 
עילויה דהאי לוה שטר חוב אחרינא דקדים זימניה מקמי 
האי שטרא דידהו וניחא להו דלוקמו הני תרתי ארעתא 
בידיה דלוה, דכי אתי בעל חוב מוקדם וגבי חדא מיניהי 
גבו לה אינהו להאי אחריתי, דאי מפיק ליה האי ערער 
לחדא מיניהי אתי בעל חוב מוקדם וטריף לה לשנייה ולא 
משתייר להו לדידהו מידי למגבא מיניה. אלא מאי אית לך 
למימר, כיון דהאי לוה לא אתחזק גבן דאיכא עליה חוב 
אחרינא מסתמא לא מחזקינן ריעותא גבי סהדי, דכי היכי 
דאנן לא ידעינן דאיכא גביה דהאי לוה מלוה אחריתי 
אינהו נמי לא ידעי ומספיקא לא נחתי לאסהודי בשיקרא, 
הכא נמי כיון דהאי ארעא דזבין ליה מוכר ללוקח ראשון 
בחזקתיה דמוכר הוה קיימא ולא אתחזק ערער עילוה 
מסתמא לא מחזקינן ריעותא גבי סהדי, דכי היכי דאנן לא 
ידעינן דאיכא ערער לוקח נמי לא ידע ומספיקא לא נחית 
לאסהודי בשיקרא.#
אלא היינו טעמא דכי לית ליה ארעא אחריתי אינו 
מעיד, כגון דידיעא מילתא דאיכא שטר חוב עליה דמוכר 
דקדים זימניה מקמי תרויהו, דאי אית ליה למוכר ארעא 
אחריתי, אי נמי אית ליה ללוקח שני ארעא אחריתי 
דזבינא ליה נמי מהאי מוכר כשיעור חובו, מעיד דלאו נוגע 
בעדותו הוא, דאי נמי מפקי לה לחדא מיניה דלוקח שני 
אתי בעל חוב וטריף לה לאידך, ולא מצי טריף מיניה 
דלוקח ראשון ולא מידי דאמר ליה הנחתי לך מקום לגבות 
ממנו. ואי לית ליה ארעא אחריתי אינו מעיד דהוה ליה 
נוגע בעדותו, דאי אתי בעל חוב ולא משכח מידי לא גבי 
לוה ולא גבי לוקח שני הדר טריף מלוקח ראשון. והאי 
לוקח ראשון  ולוקח שני דקתני אלוה דאיירי ביה רישא 
קימי, דקתני רישא ערב מעיד ללוה מלוה מעיד ללוה, 
ועלה קתני לוקח ראשון מעיד ללוקח שני, והוא דאית ליה 
ארעא אחריתי כדפרישנא. אבל היכא דלא איתברר דאיכא 
בעל חוב עליה דמוכר לא שנא אית ליה ארעא אחריתי 
ולא שנא  לית ליה מעיד, דמספיקא לא מרעינן ליה 
כדברירנא. ודוקא נמי בסהדותא דמתברר מינה דהאי 
ארעא דידיה דהאי מוכר הות דמוקים לה בהאי סהדותא 
קמי בעל חובו של מוכר, אבל סהדותא דלא מתברר מינה 
אלא דהאי לוקח שני זבנה ממוכר לא שנא הכי ולא שנא 
הכי מעיד דלאו נוגע בעדותו הוא.#
[מז,א] קבלן. היכא דאמר ליה למלוה תן לו ואני קבלן, 
דקיימא לן דמצי מלוה לאיפרועי ממאן דבעי, אמרי לה 
מעיד ללוה ואמרי לה אינו מעיד. היכא דלית ליה ארעא 
אחריתי דכולי עלמא אינו מעיד, כי פליגי היכא דאית ליה 
ללוה ארעא אחריתי אמרי לה מעיד דהא אית ליה ארעא 
אחריתי, ואמרי לה אינו מעיד דניחא ליה דלוקמו 
תרויהי בידיה דכי אתי בעל חוב מהי דניחא ליה שקיל. 
כלומר מאן דאמר מעיד דהא אית ליה ללוה ארעא 
אחריתי שיעור חובו, ואי מירצי בעל חוב למשבקיה 
לקבלן ולמגבא מיניה דלוה, כי היכי דמירצי ליה בתרתי 
ארעאתא מירצי ליה בחדא, דהא לית ליה למשקל אלא 
שיעור חובו ואי לא מירצי למגבא מקבלן. ומאן דאמר 
אינו מעיד, ניחא ליה דלוקמו תרויהי בידיה דלוה, דכי 
אתי בעל חוב אי לא מירצי בחדא מירצי באידך ושביק 
ליה לקבלן. וקיימא לן כמאן דאמר אינו מעיד, דבהכי 
סלקא שמעתא, ועוד דקיימא לן בשל תורה הלך אחר 
המחמיר.#
ומסתברא דלוה מעיד לערב, ואע"ג דלית ליה ארעא 
אחריתי ללוה או לערב, ולא חיישינן מפני שמעמידה בפני 
בעל חובו, דכי אמרינן אינו מעיד גבי המוכר שדה לחבירו 
שלא באחריות דניחא ליה דלא להוי גבי בעל חוב לוה רשע 
ולא ישלם, ואי משום לוקח התם לאו לוה רשע מקרי דאמר 
ליה להכי זביני לך שלא באחריות, אבל גבי ערב דאי לא 
משלים ליה לערב מאי דפרע ליה למלוה בשבילו אין לך 
לוה רשע יותר מזה מעיד דלאו נוגע בעדותו הוא. והוא 
הדין נמי גבי קבלן ולוקח שני מעיד ללוקח ראשון. והוא 
דאית ליה למוכר ארעא אחריתי דלאו בידיה דלוקח שני, 
אבל היכא דלית ליה למוכר ארעא אחריתי אע"ג דליכא 
בעל חוב עילויה כלל אינו מעיד, דכיון דאי מפקי לה 
השתא לארעא מלוקח ראשון אלוקח שני הדר ודאי נוגע 
בעדותו הוא:#
#
קעו. א"ר יוחנן אומן אין לו חזקה בן אומן יש לו 
חזקה אריס אין לו חזקה בן אריס יש לו 
חזקה גזלן ובן גזלן אין לו חזקה בן בן גזלן יש לו חזקה. 
היכי דמי אי דאתו בטענתא דאבוהון אפילו הנך נמי לא 
ואי דאתו בטענתא דנפשייהו אפילו האי נמי תהוי לה 
חזקה. ופרקינן לא צריכא דקאמרי בפנינו הודה לו. 
כלומר לעולם דקאתו בטענתא דאבוהון, וכגון דאמרי 
בפנינו הודה לו בעל השדה לאבינו שהיא שלו, הנך איכא 
למימר קושטא קאמרי האי אע"ג דאודי ליה נמי לא 

