אינשי לתרי פלגי דיקלי דיקלא, דשאני התם דלא שבק 
דקל שלם אלא תרי פלגי דקלי ועל כרחיך אמאי דשבק הוא 
דפקיד, דאי הוה שביק דקל שלם לא הוו מצו דחו לה בתרי 
פלגי דיקלי כדברירנא התם ואף זו כיוצא בה, דכיון 
דאפשר לאוקומי תקנתא דרבנן בשיטה שלימה לא מוקמינן 
לה בתרי פלגי שיטי:#
#
לד. תניא הרחיק את העדים מן הכתב שני שיטין  פסול 
פחות מכן כשר היו ארבעה וחמשה עדים 
חתומין על השטר ונמצאו הראשונים קרובין או פסולין 
תתקיים העדות בשאר מסייעא ליה לחזקיה דאמר חזקיה 
מלאהו בקרובים כשר ואל תתמה שהרי אויר פוסל בשלשה 
סכך פסול פוסל בארבע. כלומר אם מלאוהו לאותו ריוח 
של שני שיטים בקרובים כשר, ואל תתמה שכשמלאהו 
בדבר פסול כשר וכשהניחו חלק פסול, שהרי אויר פוסל 
בסוכה גדולה בשלשה טפחים וסכך פסול אינו פוסל בה 
אלא בד"ט. ומאי סיעתיה דחזקיה מיהא מתניתא, דקתני 
ונמצאו הראשונים קרובין או פסולין תתקיים העדות 
בשאר. אי אמרת בשלמא איתה לדחזקיה היינו תתקיים 
העדות בשאר, דאיכא למימר כי חתימי לאו בהדי הדדי 
חתימי, אלא רוחא שבקי סהדי תתאי למאן דקשיש 
מיניהו, וכיון דלא אשכח מלייה בקרובין או פסולין, 
ואמטול הכי תתקיים העדות בשאר. אלא אי אמרת דאפי' 
מלאהו בקרובין פסול, אמאי תתקיים העדות בשאר, 
ליפסיל ממה נפשך, אי מלאהו בקרובין הוה הא אמרת 
פסול, ואי בהדי הדדי חתימי הא קי"ל מה שנים נמצא אחד 
מהן קרוב או פסול עדותן בטלה אף שלשה נמצא א' מהן 
קרוב או פסול עדותן בטלה ומנין אפי' הן מאה תלמוד לומר 
עדים. אלא לאו ש"מ איתה לדחזקיה.#
נוסחא אחרינא היו ארבעה וחמשה עדים חתומין על 
השטר ונמצא אחד מהן קרוב או פסול תתקיים העדות 
בשאר מסייעא ליה לחזקיה כו'. ולהדין נוסחא לא שנא 
נמצא אחד מן הראשונים או מן האחרונים או מן האמצעיים 
קרוב או פסול תתקיים העדות בשאר. ואע"ג דתנן (מכות 
ה,ב) מה שנים נמצא אחד מהן קרוב או פסול עדותן בטלה 
אף שלשה נמצא א' מהן קרוב או פסול עדותן בטלה ומנין 
אפי' הן מאה ת"ל עדים, הא תנן (שם ו,א) ר' אומר אחד דיני 
ממונות ואחד דיני נפשות בזמן שהתרו בהן אבל בזמן שלא 
התרו בהן מה יעשו שני אחין שראו באחד שהרג זה את 
הנפש. וקי"ל כרבי דאמר בעינן עד דמתברר דחזו בשעת 
ראיה בהדי הדדי אדעתא דאסהודי או עד דמסהדי תרויהו 
בהדי הדדי בשעת הגדה, ואלו גבי שטרא איכא למימר 
דמעיקרא בשעת ראיה וידיעה לא אמסירה להו סהדותא 
בהדי הדדי, וה"ה בשעת חתימה אימור זה שלא בפני זה 
חתימי. #
ובדין הוא דאי מתברר דהאי קרוב או פסול חתים 
ברישא ובתר הכי חתימי כשרין בין מעילאי בין מתתאי, 
אע"ג דחתימי זה שלא  בפני זה, כיון דחזיוה לחתמות ידיה 
בשטרא ואצטרפו בהדיה כמאן דאסהידו בהדיה כחדא 
דאמי וענש הכתוב לנטפל לעובר עברה כעובר עבירה 
ולנטפל לפסול כפסול. אלא הכא כיון דהאי קרוב או פסול 
איכא למימר דלא חתם אלא לבתר דחתימי עליה שני עדים 
כשרים, דאי אשתכח ברישא אימור מעיקרא חתימי 
כשרים מתתאי ברחוק שיטה אחת או שתים ואתא מאריה 
דשטרא ואחתים בההוא רוחא קרובין או פסולין למלוייה 
לאויר כדחזקיה, ואי אשתכח לבסוף כל שכן דתתקיים 
העדות בשאר, דמוכחא מילתא דכשרים חתימי ברישא 
אדעתא דלא חתים עליה לא קרוב ולא פסול ובתר הכי 
אתאי האי קרוב או פסול וחתים עלויה, דליכא לבטולה 
לסהדותא דכשרים בהכי, דהא כי חתימי אינהו לאו אדעתא 
דמצטרף פסול בהדייהו חתימי. ואי אשתכח באמצע 
תתקיים העדות בשנים שלפניו דאימור אינהו חתימי 
ברישא, או בשנים שאחריו דאימור אינהו חתימי ברישא 
והרחיק את העדים מן הכתב הוה ובתר הכי מלייה מארי 
שטרא לההוא אוירא בעדים אחריני מקצתן כשרים 
ומקצתן פסולין או אפי' בפסולין ותו לא וכדחזקיה.#
ומאי סייעתיה דחזקיה מיהא מתניתא לפום הדין נוסחא, 
מדקא פסיק ותאני ונמצא אחד מהן קרוב או פסול ואפילו 
ראשון, וליכא אורחא לאכשורי היכא דנמצא הראשון קרוב 
או פסול, אלא היכא דאיכא למימר דבתראי חתימי ברישא 
והרחיק את העדים מן הכתב הוה ובתר הכי מלייה לאוירא 
בקרובין וכדחזקיה, דאי חתים האי קרוב או פסול ברישא 
אמאי תתקיים העדות בשאר, הא כי חתימי בתראי אדעתא 
דאצטרופי בהדי קרוב או פסול חתימי, ועל כרחיך שטרא 
מצרף לה לחתמות ידיהו למהוי כמאן דחתימי בהדי הדדי 
וגזירת הכתוב היא לנטפל לפסול לבטל עדותו כפסול. אלא 
ליכא לאכשורי היכא דנמצא הראשון קרוב או פסול אלא 
היכא דאיכא למתלי כדחזקיה.#
ומסתברא דהני תרי נוסחי לא פליגי אהדדי, ונוסחא 
קמא דנקט ונמצאו עדים הראשונים קרובין או פסולין 
רבותא קמ"ל, דלא מיבעיא אחרונים דמוכחא מילתא 
דכשרים חתימי ברישא ואימור זה שלא בפני זה חתימי 
דכשר, אלא אפי' נמצאו הראשונים קרובין או פסולין 
דמוכחא מילתא דפסולין חתימי ברישא וסד"א פסול, 
אפילו הכי כיון דאיכא למתלי כדחזקיה ולמימר דכשרין 
חתימי ברישא מכשרינן. מיהו מסתברא דאי חתימי עליה 
בסירוגין חד כשר וחד פסול חד כשר וחד פסול וליכא תרי 
כשרי דחתימי עליה גבי הדדי פסול, דמוכחא מילתא דלית 
ביה תרי כשרין דחתימי עלויה מקמי דחתים האי קרוב או 
האי פסול:#
#
לה. ואגב ארחיך ש"מ דאויר פוסל בסוכה בג"ט, וסכך 
פסול אינו פוסל אלא בד"ט. ודוקא בגדולה, 
אבל בקטנה אחד זה ואחד זה בשלשה. ובגדולה לא אמרן 
אלא באמצע, אבל מן הצד אין סכך פסול פוסל אלא בד"א, 
כדאיתה התם בפרקא קמא (יז,ב):#
#
לו. איבעיא להו שני שיטין שאמרו [קסג,א] הן 
ואוירן או הן בלא אוירן. כלומר מי 
אמרינן לא מיפסיל עד דמרחיק את העדים מן הכתב שיעור 
ב' שיטין הן ואוירן, והוא אויר שמניחין משטה לשטה, 
דהוו להו יתר משני שיטין, או הן בלא אוירן, דהוו להו 
שני שיטין גרידי. א"ר נחמן בר יצחק מסתברא הן ואוירן 
דאי ס"ד הן בלא אוירן הוה להו כשיעור שטה אחת 
באוירא, ושטה אחת למאי חזי. הא אמרת אין למדין 
משטה אחרונה וליכא למיחש ולא מידי.#
רבי שבתאי משמיה דר' חזקיה אמר שני שיטין 
שאמרו שפוסלין את השטר, בכתב ידי עדים שהוא גדול 
ומרווח, ולא בכתב ידי סופר. מאי טעמא דכל מאן דמזייף 
לאו לגבי ספרא אזיל ומזייף ליה, וכיון דמילתא דלא 
שכיחא היא לא קנסוה רבנן. וכיון דבכתב ידי עדים קא 
מיירי, על כרחיך הא איכא שני שיטין ואוירן מכתב ידי 
סופר. רב יצחק בן אלעזר משמיה דחזקיה אמר כגון לך 
לך זה על גבי זה, ורגלה של כף העליונה כנגד צואר למ"ד 
התחתונה. אלמא קסבר שני (גיטין) [שיטין] וארבעה 
אוירין. שני(ן) שיטין ללך לך זה על גבי זה, וארבעה 
אוירין, אחד לצואר למ"ד העליונה, ואויר שני לרגלה של 
כף העליונה, ואויר שלישי לצואר למד התחתונה שהיא 
מכוונת כנגד כף העליונה, כדי שלא יטעה אדם באחת מהן 
לומר שאין כאן אלא או רגל לכף העליונה או צואר ללמד 
התחתונה, ואויר רביעי לרגלה של כף התחתונה, הרי כאן 
שני שיטין וארבעה אוירין. רב חייא בר אמי משמא דעולא 
אמר כגון למד וכף פשוט בשני שיטין אלמא קסבר שני 
שיטין ושני אוירין. אויר לצואר למד ואויר לרגלה של 
כף. ר' אבהו אמר כגון ברוך בן לוי בשטה אחת אלמא 
קסבר שטה אחת ושני אוירין. #
וכיון דלא איפסיקא הלכתא בהדיא הדרינן לכללא  יחיד 
ורבים הלכה כרבים, ומדחזינן ליה לר"נ בר יצחק דמסיק 
בה בשני שיטין שאמרו הן ואוירן, ור' שבתאי נמי מסייע 
ליה, ועדיפא מדידיה, דבעי בכתב ידי עדים דרוח טפי, 
ושאר אמוראי כולהו ליכא מאן דסגיא ליה בשני שיטין 
בלא אויר, דהא אויר כשיעור רוחב שיטה הוא, ואפי' 
למאן דסגיא ליה בשני שיטין ואויר אחד, ושמע מינה 
דכולי עלמא היכא דמרחיק בציר משני שיטין ואויר אחד 
כשר, ושני שיטין שאמרו בכתב ידי עדים ולא בכתב ידי 
סופר. ואי מרחיק שני שיטין שני אוירין פסול, דהא בין 
לרב חייא בר אמי משמא דעולא דאמר שני שיטין ושני 
אוירין, ובין לרבי אבהו דאמר שיטה אחת ושני אוירין, 
תרויהו סבירא להו דשני שיטין ושני אוירין פסול, ורבי 
יצחק בן אלעזר משמיה דחזקיה דבאעי שני שיטין ושני 
אוירין הוי ליה יחיד לגבי רבים, והלכה כרבים. והיכא 
דאיכא משני שיטין ואויר אחד דהיינו שיטה אחת ושני 
אוירין ועד שני שיטין ושני אוירין ולא עד בכלל כשר. 
דבין לרבי יצחק בין לרבי אלעזר דלא פסיל אלא בשני 
שיטין וארבעה אוירין, ובין לרב חייא בר אבא דלא פסיל 
אלא בשני שיטין ושני אוירין, תרויהו סבירא להו דכל 
פחות משני שיטין ושני אוירין כשר. ורבי אבהו הוא דסגיא 
ליה בשיטה אחת ושני אוירין למפסל. ואע"ג דכדמעיינת 
בדרב נחמן בר יצחק משכחת דאיהו נמי הכין סבירא ליה, 
מדקא דייק דאי ס"ד הן (אלא) [בלא] אוירן שטה אחת למאי 
חזיא, דשמעת מינה טעמא דשני שיטין בלא אויר דהויין 
להי כשיעור שיטה אחת ואויר אחד הוא דכשר, הא טפי 
מהכין פסול. אפילו הכי הוו להו תרי ותרי, וסוגין בעלמא 
דמספקא לא פסלינן שטרא. ועוד דקיימא לן נמי כמאן 
דאמר שני שיטין שאמרו בכתב ידי עדים ולא בכתב ידי 
סופר, דשמעת מינה דלא אמרו חכמים בדבר להחמיר אלא 
להקל:#
#
לז. אמר רב לא שאנו אלא בין עדים לכתב אבל בין 
עדים לאשרא שהוא קיום שתחתיהן אפילו 
הרחיק טובא נמי כשר. מאי שנא בין עדים לכתב דילמא 
מזייף וכתיב בין עדים לאשרא נמי דילמא מזייף וכתיב 
מאי דבעי, ומחתים סהדי מקמי אשרא ואיקיים ליה זייפא 
באשרא דקאי מתתאי. ופרקינן דמטייט ליה לההוא רוחא 
דבין עדים לאשרא. כלומר דממלי ליה בשיטין של דיו 
שאין בהן כתב, כי היכי דלא ליכתוב ביה ולא מידי. 
ומקשינן בין העדים לשטר נמי ליטייט ליה. ואמאי פסול. 
ופרקינן אם כן אמרי סהדי אטיוטא חתימי, אשטרא לא 
חתימי. ומקשינן בין עדים לאשרא נמי כי מטייט ליה 
אמאי כשר, אמרי בי דינא איוטא חתימי ולא אאשרא. 
ופרקינן בי דינא אטיוטא לא חתימי. חדא דבי דינא לא 
חתימי אמילי דחוכא וטלולא, ועוד דבשלמא עדים סתמא 
חתימי ולא מיפרשי אמאי חתימי ואיכא למימר (דאדיוטא) 
[דאטיוטא] דסמיך להו חתימי, אלא בי דינא על כרחיך 
אאשרתא דסמיכא להו חתימי ובאשרתא הוא מפרש בהדיא 
דלקיום השטר קאתיא.#
ומקשינן וליחוש דילמא גאיז ליה לעילא ומחיק ליה 
לטיוטא וכתיב מאי דבעי ומחתים סהדי והוה ליה הוא 
ועדיו על המחק ואמר רב ששת שטר הבא הוא ועדיו על 
המחק כשר. ואי מצריכנן ליה לקיומיה מקיים ליה מן 
האשרא שבו. ופרקינן [קסג,ב] קסבר רב כל כי האי 
גוונא, דהוא ועדיו על המחק ואשרא שבו על הנייר, אין 
מקיימין אותו מן האשרא שבו אלא מן העדים שבו. ורבי 
יוחנן אמר לא שאנו אלא בין העדים לכתב אבל בין העדים 
לאשרא אפילו שיטה אחת פסול. מאי שנא בין העדים 
לאשרא דילמא כתיב הוא ועדיו בשיטה אחת. כלומר 
דגאיז ליה לעילא וכתיב שטרא אחרינא בחצי שיטה 
ומחתים סהדי בחצי שיטה, והוה ליה הוא ועדיו בשיטה 
אחת וקימא אשרא מתתאי, וקסבר שטר הבא הוא ועדיו 
בשיטה אחת כשר אי הכי בין העדים לכתב נמי דילמא 
גאיז ליה לשטרא וכתיב מאי דבעי בשיטה אחרונה, והא 
חתימי סהדי מתתאי והוה ליה שטר הבא הוא בשטה אחת 
ועדיו בשיטה אחרת. ופרקינן קסבר שטר הבא הוא בשיטה 
אחת ועדיו בשיטה אחרת פסול. כדפרישנא טעמא באידך 
שמעתא דאין למדין משיטה אחרונה (לעיל סי' לב).#
ומקשינן וליחוש דילמא כתיב הוא ועדיו בשיטה אחת 
ואמר אנא לרבות בעדים הוא דעבדי. כלומר ליחוש 
דילמא כתיב ליה לשטרא בחצי השטר ומחתים תרי סהדי 
זייפי בחציה השני, והא חתימי ליה סהדי כשרי בשיטה 
שנית ומצי לקיומיה לשטרא מיניהו, דאי אמרי ליה אמאי 
אצטריכת לאחתומי סהדי כולי האי אמר אנא לרבות 
בעדים הוא דעבדי. ופרקינן קסבר כל כי האי גוונא אין 
מקיימין אותו מן העדים של מטה אלא מן העדים של 
מעלה. כלומר כל כי האי גוונא דהוא בא בחצי שיטה 
ועדיו בשיטה ומחצה, חצי שיטה ראשונה ושיטה 
שאחריה, אין מקיימין אותו מן העדים של מטה בשיטה 
שני' אלא מן העדים של מעלה בחצי שיטה ראשונה. וקימא 
לן כרבי  יוחנן, דרב ורבי יוחנן הלכה כרבי יוחנן.#
ושמעינן מינה דהא דתניא הרחיק את העדים מן הכתב 
שני שיטין פסול שיטה אחת כשר, דוקא בין עדים לכתב, 
אבל בין עדים לאשרא אפי' שיטה אחת פסול. וממילא 
שמעת דכי מכשרינן שיטה אחת בין עדים לכתב דוקא 
למעלה מחתימת עדים, אבל בריש שיטה דחתימת עדים 
אפי' חצי שיטה נמי פסיל. דבין עדים לאשרא מאי טעמא 
פסיל, דילמא כתיב מאי דבעי בחצי שיטה ומחתים סהדי 
בחצי שיטה, והוה ליה הוא ועדיו בשיטה אחת, וקימא 
אשרא מתתאי לקיומי סהדי דאחתים עלה, כל שכן היכא 
דשביק רוחא בפלגא קדמאה דשיטה דאחתימת עדים, 
דאיכא למיחש דילמא כתיב בה מאי דבעי מקמי חתימת 
עדים, והוה ליה הוא ועדיו בשיטה אחת. ואפי' היכא 
דליכא עליה אשרא מצי לקיומיה, דהא לא אצטריך לזיופי 
מידי בחתימת עדים אלא חתימת ידי עדים דהוו חתימי 
אשטרא דגויה לחתמות ידיהו מיניה כדקימא קימא, ויכיל 
לקיומיה מפומא דאחריני דמשתמודעי לה:#
#
לח. ושמעינן נמי מינה דשטר הבא הוא ועדיו בשיטה 
אחת כשר. הוא בשיטה אחת ועדיו 
בשיטה אחרת פסול, עד שיהא הוא בשני שיטין או יותר 
ועדיו בשיטה שלישית או רביעית. ובלבד שלא ילמד 
משיטה אחרונה. ואם היה הוא ועדיו בשיטה אחת ועדים 
אחרים חתומין עליו בשיטה שנית, אין מקיימין אותו מן 
העדים של מטה בשיטה שניה, אלא מן העדים של מעלה 
בשיטה ראשונה. ואם יש בשיטה ראשונה שנים עדים 
כשרים כשר. ואם לאו פסול, דחיישינן דילמא הני סהדי 
בתראי דחתימי בשיטה שנייה לאו אהאי שטרא חתימי, 
אלא אשטרא אחרינא חתימי ורוחא שבוק למאן דקשיש 
מיניהו כשיעור שיטה ואתא האי וגזייה לשטרא וכתיב 
מאי דבעי בפלגו שיטה ואחתים סהדי מנפשיה באידך פלגא 
והשתא קאמר לרבות בעדים הוא דעבדי:#
#
לט. ואע"ג דליתיה לדרב שמעינן משיקלא וטריא 
דשמעתיה דהיכא דמפסיק טיוטא בין שטרא 
לסהדי דחתימי עליה פסול, (וחיישינן) [דחיישינן] דילמא 
סהדי אטיוטא הוא דחתימי ולאו אשטרא. והני מילי בין 
שטרא לסהדי, אבל בין סהדי לאשרא כשר, דבי דינא 
אטיוטא לא חתימי:#
#
מ. ושמעינן נמי מינה דשטר הבא הוא ועדיו על המחק 
ואשרא שעליו על הנייר, אין מקיימין 
אותו מן האשרא שבו אלא מן העדים שבו. דהא סוגיין כרב 
דאמר שטר הבא הוא ועדיו על המחק כשר, ואי אמרת כי 
איכא אשרא תותיה אניירא מקיימין אותו מאשרא, נתת 
מקום למזייפין לזייף, דכלהו שטרי דעלמא דכתיבי אינהו 
ואשרא דידהו אניירא מחיק ליה לשטרא ולעדים ומשייר 
ליה לאשרא וכתיב אמחקא מאי דבעי ומחתים מנפשיה 
מאי דבעי ומקיים ליה מאשרא שבו. אלא ודאי ש"מ כל כי 
האי גוונא אין מקיימין אותו מן אשרא שבו אלא מן העדים 
שבו:#
#
מא. גופא אמר רב שטר הבא הוא ועדיו על המחק 
כשר [קסד,א] ואם תאמר מוחק וחוזר 
ומוחק, כלומר מוחק מתחילה וכותב על המחק והעדים 
חותמין על המחק כראוי וחוזר ומוחק את הכתב פעם שניה 
וכתיב מאי דבעי, ונמצא הוא ועדיו באין על המחק, אינו 
דומה נמחק פעם אחת לנמחק שתי פעמים. הילכך צריכין 
בי דינא לאפוקי מחקא דכוליה שטרא למחקא דסהדי ואי 
דמו להדדי כשר, ואי לא פסול, אימור מחק וחזר ומחק 
הוה, ואפי' הוי מקום השטר נמחק פעם אחת ומקום העדים 
נמחק שני פעמים פסול, שמא יחזור וימחוק וכתיב מאי 
דבעי, והוה ליה אידי ואידי נמחק שני פעמים.#
ודייקינן וליחוש דילמא שאדי דיותא אמקום עדים 
מעיקרא ומחיק ליה דכי הדר(י) מחיק ליה להאי הוה ליה 
אידי ואידי נמחק שני פעמים. כלומר ניחוש דילמא שאדי 
מעיקרא דיותא אמקום עדים שלא בפניהן ומחיק ליה, והדר 
כתיב מאי דבעי אנירא ואמחקא, והדר מחיק ליה לכוליה 
שלא בפני העדים, דהוה ליה מקום השטר נמחק פעם אחת 
ומקום העדים נמחק שתי פעמים, והדר כתיב ליה לשטרא 
על המקום שנמחק פעם אחת, וחתימי סהדי על המקום 
שנמחק שתי פעמים, דכי הדר מחיק ליה לשטרא פעם 
שנייה וכתיב מאי דבעי הוה ליה אידי ואידי נמחק שתי 
פעמים. אמר אביי קסבר רב אין העדים חותמין על המחק 
אלא אם כן נמחק בפניהם. כי היכי דלחזי דאידי ואידי 
נמחק פעם אחת הוא, דאי לאו הכי לית להו רשותא 
למחתם עלויה, ואי חתימי עלויה פסול דחיישינן לזיופא 
כדברירנא:#
#
מב. מיתיבי הוא על הנייר ועדיו על המחק כשר 
ואמאי ליחוש דילמא מחיק ליה וכתיב 
מאי דבעי, והוה ליה אידי ואידי נמחק פעם אחת. 
ואוקימנא כגון דכתיבי הכי אנחנא סהדי חתימנא אמחקא 
ושטרא אניירא. (דאי) [ואי] לא כתבי הכי פסול. וקנסא הוא 
דקנסוה רבנן  משום דאפשר לזיופיה דילמא מחיק ליה 
וכתיב מאי דבעי והוה ליה אידי ואידי נמחק פעם אחת. 
והיכא כתבי ליה אי דכתבי ליה מעלוי סהדי מחיק ליה 
בהדי שטרא וכתיב מאי דבעי, אי מתתאי תותי סהדי גאיז 
ליה. ואסיקנא דכתבי ליה בין סהדא לסהדא:#
#
מג. וש"מ דשטר הבא הוא ועדיו על המחק צריכין בי 
דינא לאקופי מחקא דשטרא וחתמות ידי 
סהדי לההוא בי מצעי דבין סהדא לסהדא. ואי הוי אידי 
ואידי נמחק פעם אחת, א"נ אידי ואידי נמחק שתי פעמים, 
א"נ הוי שטרא וחתמות ידא דסהדי נמחק שתי פעמים 
וההוא בי מצעי נמחק פעם אחת, כשר. דליכא למיחש ולא 
מידי. אבל אי הוי שטרא וחתמות ידי סהדי נמחק פעם 
אחת, וההוא בי מצעי דבין סהדא נמחק שתי פעמים, 
פסול, דחיישינן דילמא האי שטרא הוא על הנייר ועדיו על 
המחק הוה והוה כתיב ביה בין סהדא לסהדא אנחנא סהדא 
חתימנא אמחקא ושטרא אניירא, ואתא האי ומחקיה 
לשטרא וכתיב מאי דבעי(ה) ומחקיה נמי לההוא כתבא 
דבין סהדא לסהדא, והוה ליה הוא ועדיו על המחק.#
ושמעינן נמי דהיכא דהוי הוא על הנייר ועדיו על 
המחק, אע"ג דכתבינן בין סהדא לסהדא כי האי קיומא 
דאמרן, לא מתכשר אלא היכא דקאי האי כתבא אמחקא 
כמה דקימי סהדי אמחקא, דאי קאי כתבא על ניירא 
חיישינן דילמא מחיק ליה בתרי שטרא וכתיב והדר מאי 
דבעי, והוה ליה שטר הבא הוא ועדיו על המחק פעם אחת. 
וה"ה היכא דקאי שטרא אניירא וסהדי אנמחק שתי פעמים 
וההוא כתבא אנמחק פעם אחת פסול, דחיישי' דילמא מחיק 
ליה לכתבא והו"ל אידי ואידי נמחק שתי פעמים ומחיק ליה 
לשטרא דקאי אניירא וכתיב והדר מחיק ליה וכתיב מאי 
דבעי והוה ליה כוליה נמחק שתי פעמים:#
#
מד. ומקשינן אי הכי דמהני למכתב קיומא כהאי גוונא 
בין סהדא לסהדא אימא סופא הוא על 
המחק ועדיו על הנייר פסול ה"נ נכתיב אנחנא סהדי 
דחתימנא אניירא ושטרא אמחקא. ומפרקינן הא ודאי0 
מוחק וחוזר ומוחק. כלומר הכא ודאי אע"ג דכתבי ביה 
דחתימי אניירא ושטרא אמחקא ולא כלום הוא, דסוף סוף 
מחיק ליה לשטרא זימנא אחריתי וכתיב מאי דבעי, ואכתי 
שטרא אמחקא וסהדי אניירא הוא כמה דכתיב בקיומיה. 
ומקשינן והא אמרת אינו דומה נמחק פעם אחת לנמחק 
שתי פעמים. וכי הדר מחיק מינכר דנמחק שתי פעמים הוא 
ופסלינן ליה ואמאי ליחוש ליה. ופרקינן הני מילי היכא 
דחתימי סהדי נמי אמחקא חדא זימנא, דמפקינן מחקא 
למחקא, אבל היכא דלא חתימי סהדי אמחקא לא מינכר 
מחקא דשטרא, אי נמחק פעם אחת הוא ואי נמחק שתי 
פעמים הוא. וכי תימא ליתי מגילתא אחריתי ונמחוק 
ונדמי לא דאמי מחקא דהאי מגילתא למחקא דהאי 
מגילתא אחריתי. וכ"ת ליקבלה לחתמות ידא דסהדי בבי 
דינא ולימחוק בהאי מגילתא גופא ולידמי. אינו דומה 
נמחק בן יומו לנמחק בן שני ימים. וכ"ת לשהייא א"ר 
ירמיה [חיישינן]  לב"ד טועין. דכל להבא חיישינן לב"ד 
טועין כדברירנא בפרק יש נוחלין (לעיל קלח,ב):#
#
מה. ר' חנינא בן גמליאל אומר מקושר שכתבו עדיו 
מתוכו כשר מפני שהוא יכול לעשותו פשוט 
תניא השיב רבי לדברי ר' חנינא בן גמליאל [קסד,ב] 
והלא אינו דומה זמנו של זה לזמנו של זה פשוט מלך שנה 
מונין לו שנה שתים מונין לו שתים מקושר מלך שנה 
מונין לו שתים שתים מונין לו שלש. ואי אמרת מקושר 
שכתבו עדיו מתוכו כשר, זימנין דיזיף מיניה זוזי בשנה 
ראשונה לפלוני מלך במקושר שכתבו עדיו מתוכו וכתבי 
ביה זימני בשתי שנים לפלוני מלך כדין מקושר, ומתרמי 
ליה זוזי ביני ביני ופרע ליה ואמר ליה הב לי שטרא ואמר 
ליה אירכס לי וכתב ליה תברא בגו שתים, וכי מאטי 
זימניה, כלומר לכי מטי זימנא דכתיב ביה בשטרא, דהיינו 
בשתי שנים למלכות פלוני, משוי ליה פשוט ואמר ליה 
(הכי) [הני] השתא הוא דיזפת מינאי. ומפרקינן קסבר ר' 
חנינא בן גמליאל אין כותבין שובר. ואי יהיב ליה שטריה 
פרע ליה ואי לא לא פרע ליה. וכבר איפסיקא הילכתא 
לקמן  דכותבין שובר, הילכך ליתה לדר' חנינא בן 
גמליאל:#
מו. וש"מ דמקושר אין זמנו כזמנו של פשוט, דאלו 
פשוט היכא דמלך המלך שמונין לו שנה 
מונין לו שנה שתים מונין לו שתים, אבל מקושר מאחרין 
את זמנו שנה, שאם מלך שנה מונין לו שתים מלך שתים 
מונין לו שלש. וההוא מקושר דאתא לקמיה דרבי ואמר 
שטר מאוחר הוא זה ואמר ליה זונין לרבי כך מנהגה של 
אומה זו מלך המלך שנה מונין לו במקושר שתים שנים 
מונין לו שלש:#
#
מז. ההוא מקושר דהוה כתיב ביה בשנת פלוני 
ערכן א"ר חנינא יבדק אימת עמד ערכן 
בערכנותו, דעל כרחיך שתא קמייתא משמע, דערכן לשון  
מנוי והרשאה ושלטון הוא, לשון ערכי הדינין וערכאות של 
גויים. וכיון דכתיב ביה בשנת פלוני ערכן, שמע מינה שנה 
שנתמנה בה מלך הוא. ודיקינן ודילמא מאי ערכן דעריך 
במלכותיה. כלומר שנכון וישר ונאה במלכותו, כדכתיב 
(עזרא ד,יד) וערות מלכא לא אריך לנא למחזי, ועי"ן ואל"ף 
מתחלפות, אי נמי שמלכותו ארוכה. אמר רב הושעיא כך 
מנהגה של אומה זו שנה ראשונה קורין לו למלך ערכן 
שניה קורין לו דיגון. ודילמא עבורי עברוה והדר אוקמוה 
א"ר ירמיה ההוא ערכן דיגון קרו ליה:#
#
מח. ת"ר הריני נזיר [הין] סומכוס אומר הין אחת דיגון 
שתים טריגון שלש טיטרגון ד' פונטיגון 
חמש. כלומר מי שאמר הריני נזיר, אם אמר הריני נזיר 
הין הרי זה נזיר נזירות אחת שהן שלשים יום, ואם אמר 
דיגון הרי זה [נזיר] שתי נזירות שהן ששים יום, ואם אמר 
טריגון הרי זה נזיר שלש ואם אמר טטרגון הרי זה נזיר 
ארבע ואם אמר פונטיגון הרי זה נזיר חמש. וכל אחת ואחת 
שלשים יום, דקימא לן סתם נזירות שלשים יום, ונפקא לן 
התם (תענית יז,א) מדכתיב קדוש יהיה יהיה בגימטריא 
תלתין הוו:#
#
מט. תנו רבנן בית עגול* טרגון פונטיגון אינו מטמא 
בנגעים טטרגון מטמא בנגעים. כלומר בית 
עגול או טריגון שהוא שלשה קרנות או פונטיגון שהוא בעל 
חמש קרנות אינו מטמא בנגעים, אבל אם היה טטרגון 
שהוא בעל ארבעה קירות מטמא בנגעים. מנא הני מילי 
דתנו רבנן למעלה הוא אומר קיר קירות שתים למטה הוא 
אומר קיר קירות שתים הרי כאן ארבע. כלומר למעלה 
בפרשת בית המנוגע הוא אומר קירות, קיר אחד קירות 
שתים, דמדהוה ליה למכתב קיר וכתב קירות ש"מ שתים 
קאמר. ולמטה הוא אומר קירות דמשמע שתים, הרי כאן 
ארבע, הא למדת שאין הבית מטמא בנגעים עד שיהא בעל 
ארבע קירות, לאפוקי עיגול ובעל שלשה או חמשה קירות 
דאין מטמא בנגעים:#
#
#
נ. ההוא מקושר דאתא לקמיה דרבי ואמר רבי אין זמן 
בזה. לפי שהזמן ראוי להכתב בין קשר לקשר 
שכנגדו במקום הנראה. אמר ליה ר' שמעון ברבי לרבי 
שמא בין קשריו המורכבים זה על זה הוא מובלע ופלייה 
רבי וחזייה ואכשריה. הדר חזה ביה (ברב) [רבי] בבישות 
אמר ליה לאו אנא כתביה אלא יהודה חייטא כתביה אמר 
ליה כלך מלשון הרע.#
ושמעינן מינה דזמנו של מקושר בין קשר לקשר 
מקשריו המופרדין זה מזה הוא דכתבינן ליה במקום 
הנראה. ואי כתיב ליה בין קשר לקשר המורכבין זה על גבי 
זה כשר, מדאמר ליה רבי שמעון ברבי שמא ביו קשריו 
הוא מובלע, דאלמא אי עבד הכי נמי כשר, דאי ס"ד פסול 
מנא ליה הא לר"ש ברבי, אלא משום דזימנין נמי דעבדי 
הכי וכשר, דאי לאו הכי אדאמר ליה שמא בין קשריו הוא 
מובלע לימא ליה שמא מתוכו הוא כתוב:#
#
נא. ושמעינן נמי מינה דאפי' מאן דחזי כתבא דלא 
כתיב שפיר ואמר פלניא כתביה, לשון 
הרע הוי ואסיר. ואפי' היכא דכתיב שפיר ואמר פלניא 
כתביה, במקום שרבים מצויין ואפשר דאיכא התם מאן 
דסאני ליה ואתי לאשתעויי בבישתיה, לשון הרע הוי 
ואסיר. כי הא דאמר רבי כמה מיושר כתב זה ואמר ליה רב 
לאו אנא כתבתיה אלא יהודה חייטא כתביה ואמר ליה 
רבי כלך מלשון הרע הזה משום דרב דימי דתאני רב דימי 
בריה דרב ספרא לעולם אל יספר אדם בגנותו של חבירו 
שמתוך טובתו בא לידי רעתו. ודוקא בדוכתא דאיכא 
למיחש דילמא איכא התם מאן דסאני ליה ומשתעי 
בבישתיה:#
#
נב. אמר רב עמרם אמר רב שלש עבירות אין אדם 
ניצול מהן בכל יום הרהור עבירה ועיון תפלה 
ואבק לשון הרע. הרהור עבירה, ואפילו בפנויה. עיון 
תפילה, דלא מכוין דעתיה בתפלה כדבעי, ואמרי ליה 
דיתיב ואמר אימת אתי אגרא אימת אתי אגרא. אבק לשון 
הרע, כדרב דימי, ללמדך שצריך אדם להזהר מהן יתר 
מדאי שאם לא נזהר אי אפשר שלא יבא בהן לידי מכשול:#
[קסה,א] נג. והא דתנן רבן שמעון בן גמליאל אומר 
הכל כמנהג המדינה, קא ס"ד דכי מיירי 
כגון באתרא דנהיגי בפשוט לחודיה ואמר ליה עיביד ליה 
פשוט ואזל עבד ליה מקושר, אי נמי באתרא דנהיגי 
במקושר לחודיה ואמר ליה זיל עיביד לי מקושר ואזל עבד 
ליה פשוט, דכיון דקפיד בעל אמנהגא ודאי קפידא הוי ואי 
שני סופר פסל. ומתמהינן עלה ותנא קמא לית ליה הכל 
כמנהג המדינה. ופריק רב אשי באתרא דנהיגי בפשוט 
[וכו'].#
ואיכא לפרושי דקס"ד דרבן שמעון בן גמליאל בדאמר 
בעל סתמא קאי, ואזל סופר ושני ממנהגא, כגון באתרא 
דנהיגי בפשוט לחודיה, וא"ל בעל לסופר כתוב גט לאשתי 
ואזל איהו עבד ליה מקושר, אי נמי דכתיב במקושר 
לחודיה וא"ל כתוב גט לאשתי ואזל איהו עבד ליה  פשוט, 
דרשב"ג סבר מסתמא דעתיה דבעל אמנהגא וכי שני סופר 
ממנהגא כמאן דשני במידי דקפיד עליה בפירוש דמי 
ופסיל. ומתמיהינן עלה ותאנא קמא לית ליה הכל כמנהג 
המדינה, ומסקאנא אמר רב אשי באתרא דנהיגי בפשוט 
בלחוד ואמר ליה עיביד לי פשוט ואזל עבד ליה מקושר, 
דכולי עלמא קפידא הוי ופסול. וכן באתרא דנהיגי 
במקושר בלחוד ואמר ליה עיביד לי מקושר ואזל ועבד 
ליה פשוט היכא דפריש בעל ואמר עביד לי פשוט או 
אמר עביד לי מקושר דכולי עלמא קפידא הוי ופסול. והוא 
הדין באתרא דנהיגי בפשוט לחודיה ואמר ליה כתוב גט 
לאשתי סתמא דכמאן דפריש ליה פשוט דאמי (ואכתיב) 
[ואי כתיב] ליה מקושר פסול, אלא אידי דאצטריך 
לאשמועינן באתרא דנהיגי בפשוט ומקושר איירי נמי 
מעיקרא היכא דפריש. כי פליגי באתרא דנהיגי בפשוט 
ומקושר ואמר ליה לסופר עיביד לי מקושר ואזל עבד 
ליה פשוט. אי נמי אמר ליה עיביד ליה פשוט ואזל עבד 
ליה מקושר. תנא קמא סבר קפידא הוי ונמצא ששינה 
מדעת הבעל ופסיל. ורשב"ג סבר הכל כמנהג המדינה. 
וכיון דנהיגי בין בפשוט בין במקושר לאו קפידא הוי אלא 
מראה מקום הוא לו. כלומר שמראה לו דרך משנים ושלש 
דרכים, והוא הדין לשאר. וליתא לדרשב"ג, דהא אסיקנא 
בשיטה, ועוד דיחיד ורבים הלכה כרבים. ושמעינן מינה 
טעמא דאמר ליה זיל עיביד לי מקושר, הא אמר ליה גט 
סתמא, לא שנא עיביד לי פשוט ולא שנא מקושר כשר:#
#
נד. ושמעינן מיהא דלא עבדינן מקושר אלא באתרא 
דנהיגי. ממאי, מדמקשינן ותנא קמא לית 
ליה הכל כמנהג המדינה, דשמעת מינה דכולי עלמא לא 
פליגי דלית ליה לשנויי ממנהג המדינה, ואצטריך רב אשי 
לאוקומה באתרא דנהיגי בפשוט ומקושר, דשמעת מינה 
דאתרא דנהיגי בפשוט לחודיה לא מצי מגרש במקושר, 
דאם כן לוקמה נמי באתרא דנהיגי בפשוט לחודיה ואמר 
ליה זיל עביד לי מקושר דהוה ליה קפידא, אלא משום דלא 
מצי מגרש ביה ואפי' עבד ליה מקושר כראוי פסול:#
#
נה. אמר אביי רשב"ג ורבי שמעון ור"א כולהו סבירא 
להו מראה מקום הוא לו. דמאן דאמר לישנא 
דמשמע נמי דוגמא בעלמא, סבירא להו להני תנאי דלאו 
קפידא הוי, למימרא דלא ניחא ליה לקיומיה לההוא מדעם 
עד דמתעביד בההוא אנפא דפריש ליה, אלא דוגמא בעלמא 
נקט וחד אנפא מתרי תלתא אנפא אחוי ליה. כאומר 
לשלוחו לך וקרא לי את פלוני ממקום פלוני, אי נמי צא 
וקנה לי חטים משוק פלוני, דלאו מקפד קא קפיד דלא 
לקרייה לההוא גברא אלא ממקום פלוני ולא ליזבון ליה 
חיטי אלא ממקום פלוני, אלא ודאי ניחא ליה לקיומיה 
לשליחותיה כל היכא דאפשר ליה לשליח לקיומיה, והאי 
דפייס ליה ממקום ידוע מראה מקום הוא לו וחד מקום 
מתרי תלתא אחוי ליה. #
רשב"ג הא דאמרן רבי שמעון דתנן רבי שמעון אומר 
אם הטעה לשבח מקודשת. כגון דאמר לה הרי את 
מקודשת לי על מנת שאני עני ונמצא עשיר, רבנן סברי 
אינה מקודשת, ורבי שמעון סבר מראה מקום הוא לה, ולא 
נתכוון זה אלא שאפילו אם עני הוא תהא מקודשת. וכל 
שכן אם ימצא עשיר. רבי אלעזר דתנן האשה שאמרה 
התקבל לי גיטי ממקום פלוני והלך וקבלו לה ממקום אחר 
פסול ור' אלעזר מכשיר תנא קמא סבר קפידא ורבי אלעזר 
סבר מראה מקום הוא לו. וכל כי האי גוונא שיטה נינהו 
ולית הלכתא כחד מיניהו.#
#
וש"מ דליתא נמי לדרבי גבי ספינה, דתניא (לעיל עו,א) 
ספינה נקנית במסירה דברי רבי וחכמים אומרים לא קנה 
עד שימשכנה או עד שישכור את מקומה, ואוקימנא דאמר 
ליה לך משוך וקנה, רבנן סברי קפידא הוי ורבי סבר מראה 
מקום הוא לו. והאי דלא מני לה נמי לדרבי בהדי הני תנאי, 
משום דלא מפרש טעמא בברייתא בהדיא, ורב אשי הוא 
דאוקמה הכי. ואביי דמני להו הכא להני תנאי מקמי 
שמעתיה דרב אשי אמרה:#
#
#
נו. והא דתנן פשוט שכתוב בו עד אחד פסול פשיטא 
אמר אביי לא נצרכה אלא דאפילו לעד אחד 
בכתב ועד אחד על פה דפסול דלא מצטרפי. אמימר אכשר 
בעד אחד בכתב ועד אחד על פה אמר ליה רב אשי 
לאמימר הא דאביי מאי א"ל לא שמיעא, כלומר לא 
סבירא, לי אלא קשיא [קסה,ב] מתני' דאצטריך 
לאשמועינן דפשוט שכתוב בו עד [אחד] פסול. ופריק 
מתני' לאו בעד אחד בכתב ועד אחד על פה קאי אלא בעד 
אחד גרידא קאי, ודקא קשיא לך פשיטא, הא קמ"ל דשנים 
במקושר כעד אחד בפשוט מה התם פיסולא דאורייתא [אף 
הכא נמי פיסולא דאורייתא]. תדע דשלחו ליה חבריה לר' 
ירמיה עד אחד בכתב ועד אחד על פה מהו שיצטרפו. 
אליבא דתנא קמא דרבי יהושע בן קרחה לא תבעי לך 
דאפילו שנים בכתב ושנים על פה אין מצטרפין. כלומר 
דאפי' שנים בכתב, אחד חתום בשטר זה ואחד חתום 
בשטר אחר, אי נמי שנים על פה, זה מעיד בפני הלוהו מנה 
בניסן וזה מעיד בפני הלוה מנה באייר, אין מצטרפין. וכיון 
דאפי' שניהן בכתב או שניהן על פה היכי דלא מסהדי 
תרויהו אחד מנה אין מצטרפין, כל שכן עד אחד בכתב ועד 
אחד על פה. כי תבעי לך אליבא דרבי יהושע בן קרחה 
מאי שנים בכתב או שנים על פה הוא דמצטרפין אבל אחד 
בכתב ואחד על פה לא מצטרפי או דילמא לא שנא. שלח 
להו אני איני כדאי מה ששלחתם לי אלא כך דעת 
תלמידכם נוטה שיצטרפו. וכן הלכתא. והני מילי בממונא, 
אבל באיסורא כגון גיטי נשים ושחרורי עבדים, כגון גט 
שאין עליו אלא עד אחד ומסרו לה בפני עד אחד פסול. 
ואמימר נמי כי אכשר בגיטי ממון אכשר, אבל בגיטי נשים 
ושחרורי עבדים לא. מאי טעמא, או כולו בעדי חתימה או 
כולו בעידי מסירה, והא דמיא לההוא דאמרינן בריש 
המביא גט תנינא (גיטין טו,א) או כולו בקיום הגט או כולו 
בתקנת חכמים.#
ואי קשיא לך הא דאמרי' הכא דשנים במקושר פיסולא 
דאורייתא, והא אסיקנא (לעיל קס,ב) דגט מקושר גופיה 
תקנתא דרבנן הוא, לא תיקשי לך, דאע"ג דאמרינן הכא 
דשנים במקושר פיסולא דאורייתא, לאו למימרא דמקושר 
דאורייתא, אלא משום דעיקר גט מקושר מדרבנן בעלמא 
הוא, דאי מדאורייתא שטר שעדיו מאחוריו ולא כלום 
הוא, דלא עדיף מהיכא דחתמו עדים בראש הדף והוה ליה 
כשטר שאין עליו עדים, ורבנן הוא דתקון לאחתומי עדיו 
מאחוריו, וכיון דתקון רבנן למחתם מאחוריו ממילא הוה 
ליה כמאן דחתמו מתוכו מקום שראוי לחתום בו. דמידי 
הוא טעמא אלא למהוי חתמות ידי עדים בדוכתא דמתברר 
דלאסהודי אשטרא הוא דחתימי, וכי תקינו רבנן לאכשורי 
בעדיו מאחוריו, היכא דחתמי עליה שלשה דלא שני 
ממטבע שטבעו חכמים במקושר, אבל היכא דלא חתמו 
עליה אלא שנים הוה ליה כפשוט שחתמו עדיו מאחוריו 
דפסיל מדאורייתא. ואיפרק קושיין כהוגן:#
#
נז. א"ל רב אשי לאמימר אתון הכי מתניתו לה להא 
דשלחו חבריה לר' ירמיה, אנן הכי מתנינן לה 
דשלחו ליה חבריה לרבי ירמיה שנים שהעידו אחד בב"ד 
זה ואחד בב"ד זה מהו שיבא ב"ד אצל ב"ד ויצטרפו. 
אליבא דתנא קמא דר' נתן לא תיבעי לך דאפילו בחד בי 
דינא נמי כי אסהידו זה שלא בפני זה לא מצטרפי כי תבעי 
לך אליבא דרבי נתן מאי בחד בי דינא הוא דמצטרפי אבל 
בתרי בי דיני לא מצטרפי או דילמא לא שנא. שלח להו 
כך דעת תלמידכם נוטה שיצטרפו. וכן הלכתא:#
#
נח. מר בר חייא אמר הכי שלחו ליה שנים שהעידו 
בב"ד [זה] (וה)וחזרו והעידו בב"ד אחר מהו 
שיבוא אחד מכל ב"ד וב"ד ויצטרפו. אליבא דר' יהושע 
בן קרחה לא מבעי לך השתא עדים מצטרפין דיאני 
מיבעיא כי תיבעי לך אליבא דתנא קמא מאי עדים הוא 
דלא מצרפינן אבל דיאני מצרפינן או דילמא לא שנא שלח 
להו להו אני איני כדאי מה שאתם שלחתם לי אלא כך 
דעת תלמידכם נוטה שיצטרפו. ואפילו לתנא קמא, ואין 
צריך לומר אליבא דרבי יהושע בן קרחה דקימא לן 
כוותיה. וכן הלכתא:#
נט. רבינא אמר הכי שלחו ליה שלשה שישבו לקיים 
את השטר ומת אחד מהן צריכין למכתב 
במותב תלתא הוינא וחד ליתוהי או לא שלח להו צריכי 
למכתב במותב תלתא הוינא וחד ליתוהי. וכן הלכתא. 
וה"מ דלית ביה משמעותא דבי תלתא, אבל אי אית ביה 
משמעותא דבי תלתא כשרין לא צריך, כדמיברר בכתובות 
בפ' האשה שנתאלמנה (כב,א). וכי תימא אם כן למה לי 
למכתב וחד ליתוהי, הא אמרת כל היכא דאית ביה 
משמעותא דבי תלתא לא בעי טפי, הכא במאי עסקינן 
דכתביה לקיומיה ולא כתבי ביה לישנא דמשמע דבי תלתא 
הוו בשעת קיום, וכי מטו למחתם עלויה לא אתרמי להו 
למחתם עד דמית חד מיניהו. דאי כתבי ביה במותב תלתא 
תלתא ולא כתבי חד ליתוהי, אמרי' דילמא בשעת קיום חד 
מיניהו פסול או קרוב הוה ולא אתכשר אלא בתר דקבלוה 
לסהדותא דסהדי דאיקיים שטרא מפומייהו, ואמטול הכי 
לא חתימי עליה אלא תרי דלא לתברר פיסוליה דההוא 
פיסול ותבטיל אשרתא. ואמטול הכי צריך למכתב ביה וחד 
ליתוהי, לברורי דהאי דלא חתימי עליה בי תלתא לאו 
משום פיסולא דחד מיניהו הוא אלא משום דמית ליה. אבל 
היכא דכתיב ביה מעיקרא בי דינא וכתיב ביה לישנא דבי 
תלתא דמוכחא מילתא דבשעת קיום תלתא כשרין הוו, 
דהא כתיב ביה בי דינא, ובית דין דהוו כולהו כשרין 
משמע, דאי הוי חד מיניהו קרוב או פסול לאו בית דין 
נינהו. ואי משום בית דין חצוף הא כתיב ביה לישנא דבי 
תלתא אע"ג דלא כתיב וחד לתוהי שפיר דאמי:#
#
ג. כתוב בו זוזין מאה דאינון סלעים עשרים אין לו 
אלא עשרים כתוב בו זוזין מאה דאינון סלעים 
תלתין אין לו אלא מנה. כללו של דבר הלך אחר הפחות 
שבלשונות, לפיכך אם כתוב בו זוזין [מאה] דאינון סלעין 
עשרין אין לו אלא עשרים סלע שהן שמונים זוז, שהסלע 
ארבעה דינרין. ואם כתוב בו זוזין מאה דאינון סלעין 
תלתין שהן מאה ועשרים זוז, אין לו אלא מנה שהוא מאה 
זוז, וכן כל כיוצא בו:#
ד. כסף זוזין דאינון ונמחקו אין פחות משנים כסף 
סלעים דאינון ונמחקו אין פחות משתים 
דרכונות דאינון ונמחקו אין פחות משתים. כלומר אם היה 
כתוב בו כסף זוזין דאינון כך וכך, ונמחק מקום המנין, אין 
פחות משני זוזין, דכיון דכתיב ביה זוזין אי נמי דכתיב ביה 
דאינון, לשון רבים משמע ואין פחות משנים. וכן אם היה 
כתוב בו כסף סלעים דאינון כך וכך, ונמחק מקום המנין, 
אין פחות משתים, דאין סלעים פחות משתי סלעים. 
דרכונות דאינון כך וכך ונמחק מקום המנין, אין פחות 
משתי דרכונות, דאין דרכונות פחות משתים.#
#
מיהא מתניתין שמעינן דהיכא דאשתכח מחקא באמצע 
שטרא ואתברר מאי דכתיב קמיה ומאי דכתיב בתריה, 
ודוכתא דמחקא לא אתברר מאי הוה כתיב ביה אלא לפום 
עניינא דשטרא דכתיב מקמי ודכתיב מבתריה, לא אמרינן 
דילמא ענינא באנפי נפשיה הוה כתיב ביה דפסיל ליה 
לשטרא, אלא זיל בתר ענינא דקמיה וענינא דבתריה, ואי 
מתברר לפום עניינא דקמיה ובתריה מאי ניהו ענינא דהוה 
כתיב בהאי מחקא, כגון דהדין ענינא דהוה כתיב אמחקא 
בענינא דקמיה דאכתי לא שלים ענינא דקמיה, זיל בתר 
ענינא דקמיה וחזינן מאי דהוה חזי למכתב אמחקא 
לאשלומי ביה ענינא דמקמיה לפום מאי דרגילין ביה בשאר 
שטריה דכותיה לפחות שבלשונות. וצריך נמי לאזדהורי 
דלהוי ההוא ענינא דחזי לאשלומי ביה ענינא קמא כשיעור 
מקום המחק לפום רוחא דכתב דשאר שטרא דסמיך למחקא 
או לפום דוחקיה לא פחות ולא יותר. #
ודיקינן להא מילתא מדקתני כסף זוזין דאינון ונמחקו 
אין פחות משנים, ואמאי, כיון דנמחקו לימא דילמא הכי 
הוה כתיב ביה כסף זוזי דאינון נחשא, אי נמי דאינון סיגין, 
אי נמי כסף זוזי דאינון פרועין ולית ליה ולא מידי. אלא 
משום דכיון דמוכחא מילתא לפום ענינא דמקמי מקום 
המחק דהיינו כסף זוזי דאינון (במקום) [דמקום] המחק לא 
הוה כתיב ביה אלא סכום המנין, ודאי סכום המנין בלחוד 
הוה כתיב ביה ויד בעל השטר על התחתונה ואין פחות 
משנים מההוא מטבע דמיפרט בשטרא. והא דתניא (לקמן) 
[לעיל קסד,א] הוא על המחק ועדיו על הנייר פסול, התם 
דלא מוכחא מילתא דהא כוליה שטרא הוא דהוה אמחקא 
וליכא מידי דמוכח עלויה מאי (בו) הוה כתיב עלויה מקמיה 
דאמחיק:#
#
ה. כתוב בו מלמעלה מנה ומלמטה מאתים מלמעלה 
מאתים ומלמטה מנה הכל הולך אחד התחתון 
אם כן למה כותבין את העליון שאם תמחק אות אחת מן 
התחתון ילמד מן העליון. ואע"ג דקיימא לן בעלמא הלך 
אחד הפחות שבלשונות, הני מילי היכא דאמר להו לתרי 
לישני גבי הדדי, כגון מדה בחבל הן חסר הן יתר, וכגון 
אסת(ב)רא מאה מעי, וכגון בשנים עשר זהובים לשנה 
מדינר זהב לחדש, דאיכא למימר מהדר קא הדר ביה ותפוש 
לשון אחרון ואיכא למימר פרושי קא מפרש ודעתיה 
(דלישנא) [אלישנא] קמא, הלכך הלך אחד הפחות 
שבלשונות. אבל היכא דמרחקי מהדדי, דליכא למימר 
פרושי קא מפרש, הלך אחר התחתון. דאי סלקא דעתך 
מתני' בן ננס היא דאמר תפוש לשון אחרון, אבל לרבנן 
הלך אחר הפחות שבלשונות, אי הכי רישא דקתני זוזין 
מאה דאינון סלעין תלתין אין לו אלא מנה, אמאי אין לו 
אלא מנה, לימא תפוש לשון אחרון ומאה ועשרין זוזי אית 
ליה. אלא לאו משום דאזלינן אחר הפחות שבלשונות. 
ואפי' הכי היכא דכתיב ביה למעלה מנה ולמטה מאתים 
הכל הולך אחר התחתון. אם כן למה כותבין את העליון, 
שאם תמחק אות אחת מן התחתון ילמד מן העליון:#
#
ס. ת"ר כסף אין פחות מדינר כסף. כלומר שטר שכתוב 
בו כסף סתם אין פחות מדינר כסף. כסף דינרין 
ודינרין כסף אין פחות משני דינרין כסף כסף בדינרי0 
אין פחות משני דינרין זהב כסף. כלומר אין פחות מכסף 
שוה שני דינרי זהב. ודוקא דכתיב ביה כסף בדינרי בלא 
נו"ן, אבל כתיב בדינרין בנו"ן בדינרי כספא משמע ולית 
ליה אלא כספא שוה שני דינרי כסף כדמברר לקמן.#
אמר מר כסף אין פחות מדינר כסף. ומקשינן עלה 
ואימא נסכא א"ר אלעזר דכתיב ביה מטבע. מכלל דאי לא 
כתיב ביה מטבע יהיב ליה נסאכא כפחות שבלשונות 
דהיינו שוה פרוטה. ומקשינן תו ואימא פריטי. וכיון 
דכתיב כסף סתם יהיב ליה חדא פרוטה. ומפרקינן באתרא 
דלא סאגו פריטי דכספא. וש"מ דבאתרא דסאגו פריטי 
דכספא, אף ע"ג דכתיב ביה מטבע נמי לא יהיב ליה טפי 
מחדא פרוטה דכספא דמקריא מעה (ממש) [משש] מעה 
בדינר. ואי איכא מטבע אחרינא דכספא דבציר ממעה, 
כגון פונדיונין ואיסרין וכיוצא בהן, באתרא דעבדי להו 
דכספא לא יהיב ליה אלא בפחות שבמטבעות של כסף, דיד 
בעל השטר על התחתונה.#
#
וראיה להא מילתא מההיא דגרסינן בפרק שני דייני 
גזילות (כתובות קי,ב) כתוב בו כסף סתם מה שירצה לוה 
מגבהו, ומקשינן ואימא נסכא, ואוקימנא דכתיב ביה 
מטבע, ומקשינן תו ואימא פריטי, ופרקי' פריטי דכספא לא 
עבדי אינשי. והשתא נחזי אנן, אי אמרת בשלמא דהני 
פריטי דגט פשוט מעות אינון משש מעה כסף בדינר, היינו 
דיהיב ליה דינר, דהא אתרא דלא סגו ביה מעי דכספא 
הוא, ועל כרחיך ליכא מטבע כסף דבציר מדינר ונפיש 
(ממאה) [ממעה], וכיון דאפיקתיה ממעה אוקמיה אדינר. 
אלא אי אמרת דהני פריטי דקאמרינן אחד משמונה באיסר 
אינון, נהי דאפיקתיה מפריטי ליתיב ליה מעה כסף, דיד 
בעל השטר על התחתונה, דמעה נמי מקריא כסף, כדתנן 
(ב"מ מט,ב) האונאה ארבעה כסף מעשרים וארבעה כסף 
לסלע, ותנן נמי (שבועות לח,ב) הטענה שתי כסף. ובאתרא 
דסאגו ביה פונדיונין ואיסרי דכספא ליתיב ליה בפחות 
שבהן. ועוד א"כ קשיאן (ב)מתניאתא אהדדי. הכא קתני 
אין פחות מדינר כסף, והתם קתני מה שירצה לוה מגבהו, 
אלמא לא יהיב לה אלא פחות שבמטבעות של כסף. #
#
#
אלא ודאי ש"מ דכי קא מקשי' הכא ואימא פריטין, 
ומפרקינן באתרא דלא סאגו פריטי דכספא, לאו אסתם 
פריטי קאמרינן, דמשמע אחד משמונה באיסר האטלקי, 
אלא אפריטי דכספא קאמרי', כגון מעין וכיוצא בהן, דכל 
טיבעא דבציר מדינר פריטי מקרי. תדע דהא פריטי דנחשא 
נמי זימנין דמקרו פריטי כדתניא (קידושין ב,א) פרוטה אחד 
משמונה באיסר האיטלקי, וזימנין דמקרו מעין כדאמרי בי 
רב אסתירא מאה מעי, והנך מעין ודאי פריטי דנחשא 
אינון, דהוו להו תשעין ושיתא באסתירא דהוא סלע מדינה 
דהוי פלגא דזוזא, ותניא שש מעה כסף דינר, נמצאו שלש 
מעין בחצי דינר שהוא סלע מדינה, ומעה שני פונדיונין, 
נמצאו ששה פונדיונין בסלע מדינה, פונדיון שני איסרין, 
נמצאו שנים עשר איסרין בסלע מדינה, ואיסר שמונה 
פרוטות, נמצאו תשעים וששה פרוטות בסלע מדינה, וקרי 
להו מעין. וכי היכי דמקריאן פריטי דנחשא פריטי 
ומקריאן נמי מעין (הם), הכי נמי מעי דכספא זימנין 
דמיקריאן מעין וזימנין דמקריאן פריטי. דיקא נמי דהכא 
קא אמרינן באתרא דלא סאגו פריטי דכספא, דמשמע 
דאיכא אתרואתא דסאגו, והתם קא פסיק ואמר פריטי 
דכספא לא עבדי אינשי. אי אמרת בשלמא הני פריטי דהכא 
מעין וכיוצא בהן נינהו, והנך פריטי דהתם אחד משמונה 
באיסר האטלקי נינהו ניחא, אלא אי אמרת כי הדדי נינהו 
קשיאן אהדדי, אלא לאו ש"מ כדפרשינן.#
הילכך היכא דכתיב ביה כסף מטבע, או באתרא דסאגו 
ביה פריטי דכספא הוא, כגון מעין וכיוצא בהן, יהיב ליה 
כפחות שבמטבעות של כסף היוצאין באותו מקום, והיינו 
דקתאני התם מה שירצה לוה מגבהו. אבל כסף אחד 
משמונה באיסר לא יהיב ליה, (באחד) [דאחד] משמונה 
באיסר לא עבדי אינשי כסף צרוף אלא דמערבי ליה לכספא 
בהדי נחשא, וכסף סתם כסף מזוקק משמע. והיינו 
דאמרינן התם פריטי דכספא לא עבדי אינשי. ואי אתרא 
דלא סאגו ביה מעין של כסף ניהו, לא יהיב ליה פחות 
מדינר כסף כדקתני הכא בהדיא. וכן הילכתא:#
#
סא. ת"ר דהב אין פחות מדינר דהב. כלומר שטר 
שכתוב בו דהב סתם אין פחות מדינרא 
דדהבא. דהב דינרי ודינרי דהב אין פחות משני דינרין 
דהב. ודוקא דכתיב ביה דינרי בלא נו"ן כדמיברר לקמן. 
דהב בדינרין אין פחות מבשני דינרי כסף דהב. כלומר אין 
פחות מזהב שוה שני דינרי כסף. אמר מר דהב אין פחות 
מדינר דהב. ומקשינן עלה ואימא נסאכא. א"ר אלעזר 
דכתיב ביה מטבע [קסו,א] ואימא פריטי פריטי דדהבא 
לא עבדי אינשי. וש"מ דאי לא כתב ביה מטבע נקיטינן 
נסאכא לפום פחות שבשיעורין.#
אמר מר דהב בדינרין אין פחות מבשני דינרין כסף 
דהב. ומקשינן ודילמא דהבא פריכא בתרי דינרי דהבא 
קאמר. אמר אביי יד בעל השטר על התחתונה. אי הכי 
רישא נמי. דקתני דהב דינרין אמאי קתני אין פחות מה' 
דינרין דהב, לימא דינרי כסף קאמר ולית ליה אלא דהב 
בשני דינרי כסף. וה"ה דהו"ל לאקשויי נמי מאידך בריתא 
דכסף בדינרי, אלא מרישא לסופא עדיפא ליה לאקשויי 
מברייתא לחבירתא. א"ר אשי רישא דכתיב ביה דינרי בלא 
נו"ן דמשמע דינרי זהב, סופא דכתיב ביה דינרין. בנו"ן 
דמשמע דינרי כסף. וה"ה נמי להך בריתא אחריתי דקתני 
כסף בדינרי אין פחות מבשני דינרין דהב כסף לא מיתוקמא 
אלא כגון דכתיב ביה כסף בדינרי בלא נו"ן כדכתיבנא 
לעיל, ואשמעינן בחדא וה"ה באידך.#
ומנא תימרא דשאני לן בין דינרי לדינרין דתנן האשה 
שהיו עליה ספק חמש לידות ספק חמש זיבות מביאה 
קרבן אחד ואוכלת בזבחים ואין השאר עליה חובה היו 
עליה חמש לידות ודאות חמש זיבות ודאות מביאה קרבן 
אחד ואוכלת בזבחים והשאר עליה חובה מעשה ועמדו 
קינים בירושלם בדינרי זהב אמר רשב"ג המעון הזה אם 
אלין הלילה עד שיהו בדינרין. כלומר בדינרי כסף. נכנס 
לבית המדרש ולמד האשה שהיו עליה חמש לידות ודאות 
חמש זיבות ודאות מביאה קרבן אחד ואוכלת בזבחים ואין 
השאר עליה חובה [קסו,ב] ועמדו קינים בו ביום 
ברבעתים. אלמא דינרי דינרי זהב משמע, דינרין דינרי 
כסף משמע. #
והאי תירוצא דרב אשי את"ל כפשטיה סליק, דדינרין 
בנו"ן לא משמע אלא דינרי כסף, לאו לאפוקי טעמיה 
דאביי קאתי, דכיון דלא משמע אלא דינרי כסף אסתלק 
ליה ספיקא דדינרי זהב מהאי שטרא לגמרי ולא שייך ביה 
טעמא דיד בעל השטר על התחתונה כלל, אלא טעמא 
משום דשטרא גופיה לא משמע אלא דינרי כסף הוא. 
ואת"ל דרב אשי לאסוקי טעמא דאביי קאתי, צריך 
לפרושי דדינרי בלא נו"ן לא משמע אלא דינרי זהב, ואלו 
דינרין בנו"ן משמע הכי ומשמע הכי, הילכך רישא דכתיב 
ביה דינרי בלא נון דינרי זהב משמע, סיפא דכתיב ביה 
דינרין בנו"ן כיון דמשמע נמי דינרי כסף יד בעל השטר על 
התחתונה. ומימריה דרבן שמעון בן גמליאל דאמר אם 
אלין הלילה עד שיהו בדינרין דאיתינן מינה ראיה במידי 
דמשמע נמי דינרי כסף קאמר, דהיינו דינרין בנו"ן. 
ומילתא צריכא עיונא:#
#
#
סב. ת"ר ילמד התחתון מן העליון אות אחת אבל לא 
שתי אותיות. היכי דאמי אות אחת כגון חנן 
מחנני וענן מענני. ומ"ש שתי אותיות דלא ילפינן. 
ואסיקנא דילמא מתרמי שם בן שלש אותיות והוו להו 
שתי אותיות רובא דשמא ורובא לא ילפינן, הילכך אפי' 
היכא דאתרמי שם בן ששה אותיות לא ילפינן מעליון שתי 
אותיות, גזירה משום שם בן שלש אותיות. אבל אות אחת 
ילפינן, ואפי' משם בן שתי אותיות, מדלא קפיד גמרא אלא 
משום רובא, ש"מ דאי יליף פלגא דשמא שפיר דאמי, והוא 
דלא יליף ב' אותיות:#
#
סג. אמר רב פפא פשיטא לי ספל מלמעלה וקפל 
מלמטה הכל הולך אחר התחתון דאיהו עיקר, 
ועוד דבקפל ליכא לאיסתפוקי דילמא ספל הוה. ספל סאה 
ופלגא, קפל קבא ופלגא.#
בעי רב פפא קפל מלמעלה וספל מלמטה מהו מי 
חיישינן לזבוב או לא. כלומר מי אזלינן בתר התחתון, או 
דילמא כי אזלינן בתר התחתון היכא דליכא למימר 
דתחתון מעיקרא כי עליון הוה, אבל הכא דאיכא למימר 
דהאי ספל דכתיב למטה מעיקרא קפל הוה וזבוב הוא דאתא 
בשעת כתיבה ושקליה לרגליה דקוף וסכריה לפומיה 
ושווייה סמך, בהא קי"ל ילמד תחתון מעליון אות אחת. 
דילמא הני מילי היכא דאימחיק אות אחת מן התחתון, אבל 
היכא דכתיב תחתון שפיר לא ילפינן מידי מן העליון. 
ועלתה בתיקו. וכל תיקו דממונא חומרא לתובע וקולא 
לנתבע:#
#
סד. ההוא שטרא דהוה כתיב ביה שית מאה וזוזא 
שלחה רב שרביה קמיה דאביי שית מאה 
אסתרי וזוזא או דילמא שית מאה זוזי וזוזא או דילמא 
שית מאה פריטי וזוזא. כלומר מי אמרי' שית מאה אסתרי 
וזוזא קאמר, ואידי ואידי בכסף מדינה, דקימא לן אסתירא 
סלע מדינה דהוא פלגא דזוזא דכסף צרי, דאשתכח דשית 
מאה אסתרי וזוזא הוו להו בכסף צרי תלת מאה זוזי וחד 
מתמניא בזוזא דהיינו מעה נכי ריבעא, דהוו להו שבעין 
וחמש סלעין בכסף צרי ומעה נכי ריבעא. או דילמא שית 
מאה זוזי וזוזא קאמר, ואידי ואידי בכסף מדינה דהוו להו 
שבעין וחמשה זוזי בכסף צרי ומעה נכי ריבעא. או דילמא 
שית מאה פריטי וזוזא קאמר, ובפריטי דנחשא קא מיבעיא 
ליה, דאינון אחד משמונה באיסר האיטלקי.#
#
אמר ליה דל פריטי מהכא דלא כתבי אינשי פריטי 
בשטרא אלא אסוכי מסכי להו [קסז,א] ומשוו להו זוזי 
מאי אמרת דילמא שית מאה אסתרי וזוזא קאמר יד בעל 
השטר על התחתונה, ולית ליה אלא שית מאה זוזי וזוזא 
בכסף מדינה. וכן כל כיוצא בזה. ואם תמצי לומר דכולה 
מילתא גבי הני אסתרי והני זוזי בכסף צרי קאי, דזימנין 
דקרו ליה לסלע צרי נמי אסתירא, קא מיבעיא ליה שית 
מאה סלעי וזוזא, או דילמא שית מאה זוזי וזוזא דהוו להו 
מאה וחמש' סלעין ורביע, או דילמא שית(מל') [מאה] 
פריטי וזוזא. וקא פשיט ליה שית מאה זוזי וזוזא בכסף 
צרי. ולענין דינא זיל בתר אתרא דאכתיב ביה שטרא. ואי 
אתרא דלא סאגי ביה כסף מדינה הוא, מגבינן ליה בכסף 
צרי, ואי אתרא דסאגי ביה כסף צרי וכסף מדינה הוא לא 
גאבי אלא בכסף מדינה דיד בעל השטר על התחתונה.#
ושמעינן מינה בין לפירושא קמא בין לפירושא בתרא 
דלא אמרינן יד בעל השטר על התחתונה אלא היכא דלא 
מסיע מנהגא דרגילי ביה בההוא אתרא לחד מתרי אנפי 
דספיקא דמספקי לן בלישנא דשטרא ולא מפיק נמי מחד 
מיניהו. אבל היכא דמסייע מנהגא לחד מיניהו, לא מיבעיא 
היכא דמסייע ליה ממש לחד דבההוא דמסייע ליה מנהגא 
הוא דדינינן ביה, אלא אפי' היכא דלא מסייע ליה לחד 
מיניהו ממש אלא דמפיק מאידך, כמאן דמסייע ליה להאי 
משמע, ולפום משמעותא דלא מפיק מיניה מנהגא דינינן, 
בין לגריעותא בין למעליותא. דהא הכא דמנהגא (להו) 
[לאו] לסיועי למשמעותא דזוזי קאתי, דאיפשר דאסתירי 
הוו, אלא לאפוקי ממשמעותא דפריטי קאתי, וכיון דלא 
רגילי אינשי למכתב פריטי בשטרא אלא היכא דלא מלו 
לזוזא, אע"ג דמידי דאיפשר הוא, ולא משמע מגופיה 
דלישנא האי ענינא טפי מהאי ענינא, כיון דמפיק מנהגא 
מלישנא דפריטי כמאן דמסייע ליה לענינא דזוזי ממש 
דאמי, ומגבינן ביה שית מאה זוזי וזוזא. וכן כל כיוצא 
בזה:#
#
סה. אמר אביי האי מאן דמחוי חתמות ידיה בבי דינא 
לא לחוי בסוף מגילתא דילמא משכח לה 
איניש דלא מעלי וכתיב עלה דמסיק ביה זוזי ותנן הוציא 
עליו כתב ידו שהוא חייב לו גובה מנכסים בני חורין. 
ההוא בזבאנא דאתא לקמיה דאביי א"ל לכתוב לי מר 
חתמות ידיה דכי אתו רבנן ומחוו לי מעברנא להו 
ושביקנא להו מיכסא. שקל אביי כתב ליה ברישיה 
דמגלתא שדא ידיה איהו הוה נגיד ליה מגילתא א"ל כבר 
קדמוך רבנן. מיהא שמעינן דהיכא דהוציא עליו כתב ידו 
שהוא חייב לו וטעין הלוה פרעתי לא מהימן, דאי ס"ד 
מהימן ה"נ להימניה לנתבע דלאחוויי חתמות ידיה בעלמא 
הוא דכתביה מגו דיכיל למטען פרעתי, אלא לאו ש"מ דכי 
טעין פרעתי נמי לא מהימן:#
#
סו. אמר אביי מתלת ועד עשר לא ליכתוב איניש בסוף 
שיטה דחיישינן דילמא מזייף, ומשוי ליה 
תלתין ארבעין חמשין. ואי מתרמי ליה בסוף שיטה 
נהדריה לדבוריה תרין תלתא זימני אי אפשר דלא מתרמי 
ליה באמצע שיטה. ושמעינן מיהא דכל כי האי גוונא 
אההוא דאמצע שיטה סמכינן:#
סז. ההוא שטרא דהוה כתיב ביה תולתא בפרדיסא 
אזל מרי שטרא ומחקיה לגגו דבית וכרעיה 
ושוייה תולתא ופרדסא אתא לקמיה דאביי, חזייה לו"ו 
דהוה מרחק מפרדסא טובא, א"ל מאי טעמא רוח ליה 
עלמא להאי ו"ו כולי האי כפתיה ואודי. דזיופי זייף.#
#

