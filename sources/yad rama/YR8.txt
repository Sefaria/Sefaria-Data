לחצר בלא בתים ומעלינן ליה לשארא בדמים אשתכח דקא 
מטי ליה לההוא דמוגר ליה לשארא לחבריה שיעורא דלא 
מיקרי חצר, דבית בלא חצר או חצר בלא בית לא מיקרי 
חצר ותניא כל שאלו יחלק ושמו עליו חולקין ואם לאו 
מעלין אותו בדמים, דשמע מינה דכל היכא דלא מטי ליה 
לכל חד מינייהו בחולקיה שיעור ששם הכל קרוי עליו לית 
ביה דין חלוקה. הילכך כל היכא דלא מטי ליה לכל חד 
מינייהו בחולקיה מהא חצר שיעורא דמיקרי חצר לא שנא 
אית בה כמה בתים ולא שנא חד לית בה דין חלוקה, אלא 
מעלין את החצר כולה עם כל הבתים שבה כאחד בדמים 
כדבעינן לברורי לקמן בדינא דגוד או איגוד. #
והני מילי היכא דאית בה בכולה חצר מעיקרא ארבע 
אמות על שמונה, דאי לאו הכי מעיקרא לאו חצר היא וכל 
בית ובית באנפי נפשיה קאי כבתים בלא חצר, הילכך 
חולקין את הבתים ומעלים את האויר בדמים כי היכי 
דלמטייה לחד מינייהו שיעורא דחזי למעבד מיניה בית אי 
נמי לפירוק משאו. מיהו צריכינן לברורי לך דלא דמיא 
חלוקת בתים שאין להם חצר היכא דאית בהו דין חלוקה 
באנפי נפשייהו לחלוקתן אגב חצר, דאלו בתים בלא חצר 
ליכא מן דינא למיפלג (ביה) [בית] כנגד בית אלא היכא 
דשוו להדדי בשבח ובמדה, ואלו אגב חצר (דמנין) [זמנין] 
דפלגי בית כנגד בית ואע"ג דלא שוו להדדי כי היכי 
דלשקול כל חד מינייהו חולקיה (אחר המצרא) [אחד 
מצרא] כדבעינן לברורי בכללא דלקמן (יג,א סי' קסב).#
וכלהו נמי לא אמרן אלא כשאין אחד מהן מכיר את 
חלקו בחצר, אבל אם היה כל אחד מהם מכיר את חלקו 
בחצר כגון שקנו (מיכן) [מהן] ברוחות או שהלך זה בשלו 
והחזיק וזה בשלו והחזיק, אע"פ שאין בה דין חלוקה 
מתחילה בונין את הכותל באמצע בעל כרחן דהא מתניתי' 
דהשותפין שרצו לעשות מחיצה בחצר בהכי אוקימנא 
וקתני בונין את הכותל באמצע בעל כרחן. והוא הדין באב 
שהקנה את תרביץ החצר לבניו ושייר בתים לעצמו וחזר 
והקנה להם את הבתים לזה בית אחד ולזה שנים הרי אלו 
חולקין את כל תרביץ החצר בשוה, דכיון דאקנייה לחצר 
מעיקרא ניהליהו סתמא בלא בתים מסתמא קנו ליה בשוה 
ואשתכח דלא קני חד מינייהו (בחד) [ב]חצר מחמת הבתים 
ולא מידי, וכי הדר אקנינהו לבתים ניהלייהו לא מהנייא 
קניית הבתים למיקנא בחצר ולא מידי דהא מקמי דליזכו 
בהו בבתים זכה ליה כל חד מינייהו בפלגיה דחצר ותו לא 
מצי אבוהון לרבויי לחד ולמעוטי לאידך בחצר ולא מידי. 
הילכך אי אית ביה בהאי תרביצא שיעורא דלימטי ביה 
לכל חד מינייהו ארבע אמות על ארבע אמות חולקין ולא 
איכפת לן בד"א דפתחים דהא לא קני להו לפתחים זכותא 
בהאי חצר ומקמי דליקנו הני שותפי זכותא בבתים הוה 
מיקניא להו האי חצר בלא בתים והוה בה דין חלוקה להני 
שותפי, הילכך אע"ג דהדור קנו זכותא בפתחים לא מהנייא 
זכותא דפתחים למעוטי בחלוקת החצר כלל. ואי לית בה 
שיעורא דלימטי ליה לכל חד מהני תרי שותפי בגווה ארבע 
אמות על ארבע אמות מעלין אותה בדמים דהא תנן אין 
חולקין את החצר עד שיהא בה ד"א לזה וד"א לזה וכן 
הלכתא.#
ברם צריך את למידע דהני ד"א דחצר דקאמרי' לבד 
ממקום הכותל נינהו, חדא דהא שיעורא דמיקרי חצר קא 
נקיט דתניא כל שאלו יחלק ושמו עליו חולקין ואם לאו 
מעלין אותו בדמים, ואי הני ארבע אמות לאו לבד ממקום 
הכותל נינהו כיון דסוף סוף לא סגיא להו בלא כותל 
לסלוקי היזק ראיה לכי בנו ליה לכותל (הנפילה) [חסר ליה] 
שיעורא מארבע אמות ובעינא כל שאלו יחלק ושמו עליו 
קתני. ועוד דאי מקמי חלוקה כיון דלאחר חלוקה אין שמו 
עליו מאי נפקא ליה מיניה. אלא על כרחיך לאחר חלוקה 
קתני. והוא הדין נמי למתני' דקתני עד שיהא בה ארבע 
אמות לזה וד"א לזה לאחר חלוקה קתני והיינו לאחר בנין 
הכותל, דהאי חולקין דקתני על ידי בנין הכותל הוא 
כדאוקימנא בהדיא בשמעתא קמייתא דפירקין אליבא 
דמאן דאמר היזק ראיה שמיה היזק דקיימא לן כוותיה. 
תדע דהא משמעתא דסוכה (ג,ב) נמי שמעת לה, דדייקינן 
למאי דס"ד מעיקרא דמתניתא דקתני גבי בית שאין בו 
ארבע אמות על ארבע אמות אין האחין השותפין חולקין 
למפלג בגופיה דביתא קתני וקא מקשינן עלה ממתניתין 
דאין חולקין את החצר שמע מינה דבית וחצר תרוייהו חד 
שיעורא אית להו, ומדאסיקנא לבסוף דמאי אין בו דין 
חלוקה דלא יהבינן ליה ארבע אמות בחצר משום דלאו 
למהוי קאי אלא למסתר קאי אלמא לאו בית הוא, שמע 
מינה דבפחות מארבע אמות על ארבע אמות לאו הוי בית, 
ומדארבע אמות דבית לבד ממקום הכותל נינהו דאי בהדי 
מקום הכתלים מאי נפקא ליה מיניה הא לא משתמש ליה 
בגוייהו, ארבע אמות דחצר נמי לבד ממקום הכותל נינהו 
דהא ברירנא דבית וחצר חד שיעורא נינהו. והכי נמי 
מסתברא, דאי ס"ד הני ארבע אמות דחצר בהדי מקום 
הכותל נינהו, אלמא בבציר מארבע אמות נמי מיקריא 
חצר, היכי פסיק ותני עד שיהא ארבע אמות לזה וארבע 
אמות לזה, אי במקום שנהגו לבנות גויל סגיא בארבע אמות 
בהדי מקום הכותל, אלמא בתלתא ופלגא סגיא 
לתשמישתא, במקום שנהגו לבנות לבנים דסגיא ליה 
למקום הכותל בשלשה טפחים [בד' אמות] (גבי) [נכי] 
ריבעא סגיא, ואי במקום שנהגו לבנות לבנים בעי ד"א 
בהדי מקום הכותל, במקום שנהגו לבנות גויל ארבע אמות 
(מיבעא) [וריבעא] בעי, ארבע (גבי) [נכי] ריבעא 
לתשמישתא ופלגא דאמתא למקום הכותל לכל חד 
מינייהו, ואמאי קא פסיק ותאני עד שיהא בה ארבע אמות 
לזה וארבע אמות לזה במידי דזימנין הוי פחות וזימנין 
יתר. אלא משום דמיירי בשיעור דפסיקא ליה דמיקרי #
חצר דהיינו תרביצא דחזי לתשמישתא לבתר בנין הכותל 
דסגיא ליה בארבע אמות, דאילו כותל גופיה לא איירי ביה 
הכא כלל דבמנהגא דאתרא תליא מילתא כדקתני בהדיא בריש 
פירקין. והוא הדין לשאר הני שיעורין דקתני במתני' כל 
היכא דבעי כותל או מחיצה כי קא יהיב תנא שיעורא לבד 
ממקום הכותל קא יהיב וכולהו כי קא יהיב שיעורא לבתר 
גמר חלוקה קא יהיב, היכא דבעי כותל לאחר בניין הכותל 
קתני דהיינו גמר חלוקה דידיה, והיכא דלא בעי כותל 
לבתר דקנו מידם ברוחות דמשתמודע ליה לכל חד וחד 
לחולקיה דהיינו גמר חלוקה דידיה.#
#
ואי קשיא לך ההיא דתנן בפרק בית כור עפר (לקמן 
קג,ב) שאם שייר בשדה בית תשעה קבין ובגינה בית חצי 
קב וכדברי רבי עקיבא בית רובע מחזיר לו קרקע, והא 
גינה דמסתמא כופין אותו לגדור וסגיא לה בחצי קב גרידא 
דאי זבין ליה סאה ואיכא מותר חצי קב הדר כוליה כדאיתא 
התם בגמרא בהדיא. שאני התם דבתר אומדן דעתיה 
דמוכר לחודיה אזלינן, וכיון דהשתא בעידן מכירה אית 
ביה שיעור גינה או שיעור שדה חשיבא ליה לשיורה ומיגו 
דחשיבא ליה למוכר לשיורא כמאן דהויא ארעא באנפי 
נפשיה, לגבי חזרה נמי דינא הוא דמקבל לה מיניה בארעא 
באנפי נפשא ולא מיחייב לוקח לקבולה מיניה ולאהדורי 
ליה מעות ממה נפשך, אי חשיבא ליה ארעא ליקבלה ואי 
לא חשיבא ליה ארעא לא ליהדר ליה טפי מרובע דהוי 
מותר דאלו אידך רובע לסאה ויתור הוי, וכי קתני ולא את 
המותר בלבד הוא מחזיר לו אלא את כל הרבעין כולן היכא 
דאיכא שיורא טפי מחשבון רובע לסאה וחזי לאצטרופי 
בהדי הנהו דבעין בשדה לתשעת קבין [ובגינה] לחצי קב 
כדברירנא התם בדוכתא:#
קלז. אמר רב הונא חצר לפי פתחיה מתחלקת ורב 
חסדא אמר נותן לכל פתח ופתח ארבע 
אמות והשאר חולקין בשוה. במאי קא מיפלגי, רב הונא 
סבר היכא דיש לזה פתח אחד ולזה שנים זה שיש לו פתח 
אחד נוטל שליש החצר וזה שיש לו שני פתחים נוטל שני 
שלישים ואפילו היא מאה אמה, דכולה חצר תשמישתיה 
ופתחיה היא וזכותא דידה בתר פתחיה אזלא. ורב חסדא 
אמר כי אזלא בתר פתחים גבי ארבע אמות דפתחים משום 
פירוק משאו, אבל שארא באנפי נפשיה קאי ולפום 
מרואתא דידה דאית להו בה זכותא מחמת נפשיה מתפלגא 
ולאו לפי פתחים, הילכך נותן לכל פתח ופתח ארבע אמות 
והשאר חולקין בשוה. וקיימא לן כרב חסדא. ודוקא כשכל 
אחד מהן מכיר ביתו ואינו מכיר חלקו בחצר, אבל אם היו 
משותפין בין בבתים בין בחצר חולקין את הבתים ואת 
החצר כל אחד ואחד לפי זכותו כדברירנא לעיל (סי' קלו ד"ה 
אלא). דיקא נמי דקתני בברייתא דמסייעא ליה לרב חסדא 
היה לזה פתח אחד ולזה שנים דאלמא כשהן משותפין 
בחצר ואינן משותפין בבתים עסקינן ותו לא מידי. #
והאי דקאמרינן לפום מרואתא דידה דאית להו בה 
זכותא מחמת נפשייהו לאפוקי מחמת בתים דלא, נפקא 
מינה למאן דאית ליה חצר ואית בה שלשה בתים ומכר 
מהן בית אחד והקנה את השנים לשני בניו ומת, דינא הוא 
דשקיל כל חד מינייהו ארבע אמות לפי פתחו ואפילו ההוא 
לוקח, ושארא פלגאן ליה אחין בשוה ולית ליה לההוא לוקח 
חולקה בגויה אלא דרך. ודייקינן לה להא מילתא מדקאמר 
רב חסדא והשאר חולקין בשוה, ש"מ דשארא לאו מחמת 
בתים הוא דזכו ביה דאם כן הוה דינא דליתפליג כוליה לפי 
פתחים כי טעמיה דרב הונא, אי נמי לפי בתים, אלא כי 
זכו ביה מחמת נפשייהו הוא דזכו ביה, הילכך יורשין דאית 
להו בגויה זכותא מחמת נפשייהו אית להו חולקא בגויה, 
לוקח דלית ליה זכותא בהאי חצר אלא מחמת האי ביתא 
דזבן לית ליה זכותא אלא בארבע אמות דפתחים אבל 
בשאר חצר לית ליה זכותא. ואפילו היכא דזבנינהו אבוהון 
לכולהו בתים שבחצר לאחריני ולא עילא לחצר בכלל 
זביניה, דינא הוא דיהבינן ליה לכל פתח ופתח ארבע אמות 
ושארא פלגי ליה יורשין דמוכר בשוה אי נמי לפום זכותיה 
דכל חד מינייהו בדינא דירושה. וסברא נמי הוא, דנהי 
דהמוכר את החצר מכר את הבתים (לקמן סז,א) דבתים 
בכלל חצר דחצר כחצר המשכן משמע, מיהו חצר ודאי 
לאו בכלל בית הוא. דהשתא בור ודות ויציע ליתנהו בכלל 
בית (שם סא,א ו-סד,א), חצר לא כל שכן, ואפילו היכא דכתב 
ליה מארעית תהומא ועד רום רקיעא, דנהי דמהני מארעית 
תהומא ועד רום רקיעא למאי דקאי באויר הדבר המכור אי 
מתתאי ואי מעילאי, אבל למאי דקאי לבר מיניה לא מהני 
ולא מידי אלא היכא דמצר ליה מצראי בראי וכתב ליה ולא 
שיירית בזבינאי אילין קדמי כלום, והוא דאיכא דקרו ליה 
לחצר נמי בית כדבעינן למימר קמן בפרק המוכר את הבית 
(סא,ב וסי' יד).#
תניא כוותיה דרב חסדא פתחים שבחצר יש להן ארבע 
אמות לכל אחד ואחד היה לזה פתח אחד ולזה שנים זה 
שיש לו פתח אחד נוטל ארבע אמות כלומר ארבע אמות 
על ארבע אמות  וזה שיש לו שני פתחים נוטל שמונה 
אמות כלומר שמונה אמות על ארבע  והשאר חולקין בשוה 
היה לו  פתח רחב שמונה אמות נוטל שמונה אמות כנגד 
הפתח וארבע אמות בחצר הני ארבע אמות בחצר מאי 
עבידתייהו. הא אמרת השאר חולקין בשוה.  אמר אביי 
הכי קאמר נוטל שמונה אמות כנגדו ברוחב ד' אמות 
בחצר. אשתכח השתא דהיכא דנפיש פתחא מארבע 
אמות יהבינן ליה באורך לפי רוחב הפתח#
ברוחב (מ)ארבע אמות בחצר, והיכא דלא נפיש מארבע 
אמות אי נמי זוטר פתחא מארבע אמות יהבינן ליה ארבע 
אמות על ארבע אמות, וכן לכל פתח ופתח. ואפי' היו 
שני בתים לזה פתח אחד ולזה שנים לאו בתר בתים אזלינן 
אלא בתר פתחים אזלינן. חדא מדקא קפדי תנאי אפתחים 
וכולהו אמוראי אפתחים ולא קא קפדי אבתים שמע מינה 
בתר פתחים אזלינן, ועוד מדאמרינן לקמן האי חפירא 
דסופלי יש לה ד"א לכל רוח ש"מ טעמא דמילתא דטעמא 
מאי אמור רבנן משום פירוק משאו משום דזימנין דניחא 
ליה לפרוקי בהאי וזימנין דניחא ליה לפרוקי בהאי. ומנא 
תימרא דהיכא דזוטר פתחא מד' אמות יהבינן ליה ארבע 
אמות על ארבע אמות, דגרסינן בפרק חזקת (לקמן ס,א) גבי 
מתני' דאחד לא יעשנו שנים סבר רמי בר חמא למימר בר 
ארבע לא לשוייה תרי בני תרתי תרתי דקא שקיל תימני 
בחצר אבל בר תימני לשוויי תרי בני ארבעי ארבעי ושפיר 
דמי א"ל רבא מצי א"ל בחד פתחא מצינא לאצטנועי מינך 
בתרי פתחי לא מצינא לאצטנועי מינך, דשמעת מינה 
דאפילו תרי בני תרתי שקיל לכל חד מינייהו ארבע אמות 
על ארבע אמות דהוי להו שמונה על ארבע.#
ברם צריך את למידע דכי אמרינן דביתא דאית ליה 
תרי פתחי שקיל שמונה אמות, הני מילי היכא דכי משחינן 
מפצימה קמא דהא פתחא לפצימה בתרא דהך פתחא תנינא 
איכא שמונה אמות או טפי מן הכין, דאפילו היכא דלית בה 
לכל פתח ופתח אלא ארבע טפחים דהיינו שיעור רחב פתח 
בין לענין מזוזה בין לענין טומאה בין לענין עירוב יהבינן 
ליה ארבע אמות להאי וארבע אמות להאי, דכיון דלא 
עיילי אמותיו של זה לתוך אמותיו של זה צריך ארבע 
אמות לכל חד מינייהו באנפי נפשיה, דזימנין דבעי לפרוקי 
בהאי וזימנין דבעי לפרוקי בהאי. אבל היכא דפחית האי 
שיעורא דאמרי' משמונה אמות חשבינן להו לתרי פתחי 
בהדי רוח דביני ביני בחד פתחא, דכל היכא דלא נפיש 
שיעורא מארבע אמות לא יהבינן ליה אלא ד' אמות ואי 
נפיש מארבע אמות יהבינן ליה מתחילת פתח זה ועד סוף 
פתח זה ברוחב ארבע אמות בחצר. וטעמא דמילתא 
דמסוגיא דכולהו הני שמעתתא דלקמן שמעינן דהני ארבע 
אמות דפתחים משום פירוק משאו נינהו, וכל פתחא דלא 
שייך ביה פירוק משאו כגון לול של תרנגולים אי נמי דאית 
ליה דוכתא אחרינא מגואי לפרוקי ביה כגון אכסדרה ובית 
שחציו מקורה וחציו אינו מקורה דיכול למיעל לגואי ופריק 
לית להו ארבע אמות, הכא נמי גבי הני תרי פתחי דיהבינן 
להו ארבע אמות לכל חד מינייהו כיון דטעמא דמילתא 
משום דזימנין דמפריק בהאי וזימנין דמפריק בהאי הוא 
דינא הוא דלא יהבינן להו אלא שיעורא דכל פתחא דבעי 
לפרוקי קמיה הוו ליה ארבע אמות קמיה לפירוק משאו, 
וכיון דיהבינן ליה מתחילת פתח ראשון ועד סופיה דפתח 
שני דכי בעי לפרוקי קמי האי פתחא הא אית ליה ארבע 
אמות לפני פתחו וכי בעי לפרוקי קמי האיך הא אית ליה 
ארבע אמות לפני פתחו לא בעי טפי. ושמעתיה דרמי בר 
חמא (שם) נמי דקאמר בר ארבעה לא לשוייה תרי בני 
תרתי תרתי דקא שקיל תימני בחצר לא משכחת ליה אלא 
היכא דמרחקי מהדדי ארבע אמות או טפי מן הכין דאי לא 
[מרחקי] מהדדי ארבע אמות לא יהבינן להו אלא לפום האי 
חושבנא דאמרן. והכי נמי מסתברא, דעל כרחיך הני ארבע 
אמות דפתחים לאו הלכתא בלא טעמא נינהו ולאו זכותא 
דאית ליה למארי ביתא לפום מנינא דפתחים בעלמא נינהו 
אלא משום פירוק משאו נינהו כדברירנא, הילכך בתר 
עיקר טעמא אזלינן ולפום עיקר טעמא דפירוק משאו לא 
נפיק הדין לאמיתו בתר עיקר טעמא אזלינן כדברירנן:#
#
קלח. אמר אמימר האי פירא דסופלי יש לו ארבע 
אמות לכל רוח ורוח ולא אמרן אלא דלא 
מיחד ליה פתחא [יא,ב] אבל ייחד ליה פתחא אין לו אלא 
ד"א לפני פתחו. מאי פירא דסופלי, חפירא דסופלי, והוא 
מקום עמוק כעין חפירה שמעבדין בו עורות בפסולת של 
גרעיני תמרה שהיא נקראת סופלי. וחפירה זו יש לה פתח 
לכל רוח ליכנס ממנו ולפרוק משא עורותיו, פעמים שבא 
מכאן ופורק ופעמים שבא מכאן ופורק, ולפיכך יש בה 
ארבע אמות לכל רוח, דאי משום זריקת הסופלי אמאי 
אית לה ד' אמות לכל רוח מכדי מגואי קאי הא קא יכיל 
למיזרק כל זימנא מחד גיסא ולית ליה טירחא כלל. והאי 
ייחד ליה פתחא ולא ייחד ליה דקאמרינן אבעל החצר 
דאקני ליה להאי מיניה פירא דסופלי קאי דבדידיה תליא 
מילתא, דאלו לוקח לא כל כמיניה ליחודינהו לכולהו כי 
היכי דלשקיל ארבע אמות לכל רוח. תדע דהא כי קנו ליה 
ארבע אמות דפתחי' בעידנא דזכי ביה בבית הוא דקני ליה 
הילכך על כרחיך בתר מאי דמייחד בעידן זכייה גבי מקנה 
אזלינן דאלו קונה אכתי לא מייחד גביה מידי. ומסתברא 
[מ]דלא קא מפליג הכי גבי מתניתא דהיה לו פתח אחד ולזה 
שנים אלא גבי פירא דסופלי, ש"מ דהאי דינא ליכא לפלוגי 
ביה אלא בפירא דסופלי דלא עביד לדירה, דכי ייחד ליה #
לפתחא מוכחא מילתא דהנך כולהו לא לתשמישתא עבידי 
כשאר פתחים אלא לעיולי אוירא ונהורא לחד מיניהו לא 
בטלינהו להנך מתורת פתח עד דפריץ ליה לפצימיהו, וכן 
הדעת נוטה: #
קלט. אמר רב הונא אכסדרא אין לה ארבע אמות 
התם גבי שאר בתי  מאי טעמא בעי ארבע 
אמות  משום פירוק משאו הכא אפשר דעייל לגואי ומפריק 
מתיבי רב ששת אחד שערי בתים ואחד שערי אכסדראות 
[וכו']. וסברינן לאוקמא באכסדרא דבי רב דלא רויח פתחא 
ולא שליט בה נהורא כחצר. ומתמהינן עלה אכסדרא דבי 
רב פשיטא אידרונא מעליא הוא אלא באכסדרה רומיתא. 
דאע"ג דרויחא מן הצדדין כיון דגביהא ולא מצי סליק בה 
במשאו למפרקיה בגוה אית לה ארבע אמות, ואין צריך 
לומר באכסדרה דבי רב דלא רויחא דאידרונא מעליא הוא, 
וכי קאמר רב הונא אין לה ארבע אמות באכסדרה דרויחא 
ולא גביהא.#
#
ושמעינן מינה דבית דאית לה אכסדרה כי האי גוונא 
לפני פתחו, ואין צריך לומר היכא דלית ליה אלא זיזין 
וגזוזטראות דנפקי מתקרת הבית ע"ג הפתח, כי משחינן 
ליה ד"א דפתחים מפתח הבית משחינן ליה ונמצא רוחב 
האכסדרה עולה ממדת ד"א דפתחים, (ולפירוק) [דלפירוק] 
משאו הוא דבעינן ואכסדרה כה"ג קא חזיא לפירוק משאו, 
אבל לד' אמות דחצר לא סלקי ליה אלא במידי דמיקרי 
חצר דהיינו תרביצא ואכסדרה לא מיקריא לא חצר ולא 
תרביצא.#
#
והני מילי באכסדרה דאית לה שם בפני עצמה, אבל 
זיזין וגזוזטראות דמקפי לה לחצר אע"ג דחצר דהיינו 
תרביצה מידי דקאי לאוירא דשמיא משמע דומיא דחצר 
דרבי אלעזר דקתני (לקמן סז,א) המוכר את החצר לא מכר 
אלא אוירא של חצר ודומיא דויקם את החצר סביב למשכן 
ולמזבח, הכא גבי דין חלוקה לא בעינן דומיא דחצר 
המשכן דוקא, דהא אפילו גבי טלטול דכי ילפינן שיעוריה 
מחצר המשכן הוא דילפינן ליה ואפ"ה לא בעינן דומיא 
דחצר המשכן דוקא, דאם כן הא דתניא (עירובין כג,ב) קרפף 
יתר מבית סאתים שהוקף לדירה ניטע רובו הרי הוא כחצר 
ומותר, אמאי מותר, הא לא דמי לחצר המשכן, אלא כיון 
דנטיעת מידי דשכיח בחצרות העשויות לדירה נינהו לא 
מבטלי ליה מתורת חצר. וכל שכן גבי דין חלוקה דכיון 
דבכל שאלו יחלק ושמו עליו תליא מילתא, ורוב חצרות 
מקפי זיזין וכיוצא בהן ולא נפקי מתורת חצר, כל היכא 
דלא ממעטי הני זיזין מאוירא דארבע אמות דחצר אלא 
מיעוטא לא מפקי לה מתורת חצר, ודינא הוא דמצטרף הא 
מיעוטא דתותי זיזין בהדי רובא דקאי לאוירא למדת ארבע 
אמות דחצר. חדא דבכלל כל שאלו יחלק ושמו עליו הוא, 
ועוד מידי דהוה אר"ה לענין שבת, דאע"ג דקיימא לן 
דהמעביר ארבע אמות ברשות הרבים מקורה פטור לפי 
שאינו דומה לדגלי מדבר כדאיתא בפרק הזורק (שבת 
צח,א) אלמא לית ליה דינא דרשות הרבים, כי הוי מקצתו 
מקורה ומקצתו אינו מקורה אע"פ דההוא מקורה לית ליה 
דינא דרשות הרבים חזי לאצטרופי לשאינו מקורה לשיעור 
רשות הרבים, כדאשכחן התם גבי עגלות דילפינן מיניה 
שיעור רשות הרבים דהוי שש עשרה אמה ולא סליק 
שיעורא אלא בהדי מקורה דאע"ג דלא מחייב (אמר מר) 
[א]מקצת דמקורה אהני לאצטרופי לשאינו מקורה לשיעור 
רשות הרבים לחיובי אשאינו מקורה.#
וכי תימא ודילמא שאני עגלות דלא קביען בארעא ולא 
מהני קרוי דידהו לבטולי רשות הרבים, הא גבי גזוזטראות 
דקביען וילפינן להו מדינא דעגלות, אלמא חד דינא אית 
להו בין לאצטרופי לשיעורא בין למפטר אמקורה ולחיוביה 
אשאינו מקורה. והוא הדין גבי חצר לענין אצטרופי מקורה 
לשאינו מקורה למדת ארבע אמות דחצר חד טעמא נינהו. 
וכי תימא היכי ילפינן ממונא מאיסורא, שאני רשויות 
דבכמה דוכתאי מדמינן להו להדדי, דאמר רבא (גיטין פ,א) 
רשות שבת כרשות גיטין ועל כרחיך רשות גיטין כרשות 
ההקנאה מוקמינן לה דהא ילפי לה מהדדי בכמה דוכתי, 
והוא הדין לענין אצטרופי דחד טעמא נינהו. מיהו התם 
גבי רשות הרבים הוא דאע"ג דהוי מקורה רובא כיון 
דרשות הרבים היא לא בטיל דין רשות הרבים ממיעוטא 
דשאינו מקורה, אבל גבי דין חלוקה בחצר דבכל שאלו 
יחלק ושמו עליו תליא מילתא ורוב חצרות רובא דתרביצא 
לאו מקורה הוא, אי הוי רובא דהני ארבע אמות דמטו ליה 
בחצר רוב שאינו מקורה אית בה דין חלוקה ואי לא לית בה 
דין חלוקה דלאו נחלק ושמו עליו הוא:#
קמ. ת"ר בית שער אכסדרה ומרפסת יש להן ארבע 
אמות היו חמשה בתים פתוחים למרפסת אין 
להן אלא ארבע אמות. האי בית שער דקאמרינן דוקא 
היכא דהוי דחד מינייהו, דאע"ג דאית להו לכולהו דירכא 
עילויה למיעל עליה לחצר אית ליה ארבע אמות דהא בית 
הוא וחזי לדירה. וכי תימא מכדי מ"ט אמור רבנן משום 
פרוק משאו דלא יכיל למיעל לגוואי ומפריק, הכא מאי 
בעי בחצר לפרוק משאו הא לא יכיל למיעל לחצר אלא 
לבתר [ד]עייל לבית שער, לפרוק משאו התם וליתיב, 
דהשתא היכא דיכיל למיעל לגואי ומפריק לית ליה 
ד"א, היכא דקאי במשאו מגואי בביתיה מעיקרא לא#
כ"ש. לא תיקשי לך, דד"א דפירוק משאו לא משום דלא 
יכיל למיעל לגו ביתיה במשאו בלחוד הוא אלא משום 
נהורא נמי הוא, דזימנין דאתי בליליא ולית ליה נהורא 
לפירוק משאו ואלו בחצר אית ליה נהורא דרקיע וכוכבים 
ומצי מפרק. הילכך גבי בית שער נמי, אע"ג דברישא 
מעייל טעוניה מרה"ר לבית שער לא מצי למפריק ליה עד 
דעייל ביה לחצר ומפריק ליה לנהורא דחצר, הילכך צריך 
למיעל ולפרוקיה בד"א בית שער ואמטול הכי אית ליה ד"א 
קמי בית שער. והיכי דמיא אכסדרה דאית לה ד"א, 
באכסדרה רומיתא כדאוקימנא לעיל. ומרפסת לשון מדרך 
הוא כדכתיב (דניאל ז,ז) ושארה ברגלה רפסה וכתיב (יחזקאל 
לב,ב) ותרפוס נהרותם, והוא כעין בית שער שבתים ועליות 
פתוחין בתוכו ואין בו בית דירה אלא דרך הוא לבתים 
ועליות הפתוחות לתוכו ופתחו פתוח לחצר, לפיכך אין 
להם אלא ד"א לפני פתחה של מרפסת שהרי כולן על פתח 
אחד הן נכנסים ונמצא שכולן אין להן אלא פתח אחד:#
#
קמא. בעא מיניה ר' יוחנן מר' ינאי לול של תרנגולין 
יש לו ארבע אמות או אין לו ארבע אמות 
אמר ליה התם טעמא מאי משום פירוק משאו הכא מטפס 
ועולה מטפס ויורד. כלומר כלום הוא צריך לעלות שם 
אלא לתקן מאכל לתרנגולים, מדלג ועולה לתת מים 
ומורסן לפניהם מדלג ויורד ואין לו ד"א שאין המקום 
עשוי לפ(י)רוק שם משא:#
#
קמב. בעא מיניה רבא מרב נחמן בית חציו מקורה 
וחציו אינו מקורה יש לו ד"א או אין לו 
ד"א אמר ליה לא מיבעיא קירויו כלפי פנים דאפשר 
דעייל לגואי ומפריק אלא אפילו קירויו כלפי חוץ אין לו 
ד"א אפשר דעייל לגו גואי ומפריק. מיהא נמי שמעינן 
דטעמא דד"א דפתחים דקאמרי' משום פירוק משאו לאו 
משום דלא יכיל למיעל במשאו לגואי הוא, דהא הכא 
דבדיכיל למיעל במשאו לגואי עסקינן מדקאמרינן אפשר 
דעייל לגו גואי ומפריק ואע"ג דקירויו כלפי חוץ מיהת 
אפשר דעייל במשאו, וטעמא דחציו אינו מקורה הא דאילו 
מקורה יש לו ד"א ואמאי הא אפשר דעייל. ועוד אפילו 
חציו אינו מקורה כיון דאפשר דעייל לההוא פלגא בראה 
דמקורה ליפרוק התם ולמה לי למיעל לגו גואי מקורה. אלא 
מסתברא דטעמא דמילתא משום נהורא הוא, דזימנין 
דאתי מדברא בליליא ואי עייל בטעוניה לגו ביתיה לא חזי, 
היכי שרי קיטרא דטעוניה והיכי מפריק ליה, הילכך בעי 
ארבע אמות בחצר משום דנפיש נהורא אפילו בליליא 
מחמת נהורא דרקיעא וכוכבייא ואין צריך לומר היכא 
דאיכא נהורא דלבנה, ובית שאין חציו מקורה כחצר דמי 
וכיון דאפשר דעייל לההוא פלגא דאינו מקורה ומפריק 
לנהורא דרקיעא לא בעי ארבע אמות בחצר. ואכסדרה נמי 
היינו טעמא משום דרויחא מן הצדדין ושליט בה נהורא 
כדאמרינן גבי ביעור חמץ ואמטול הכי לא בעיא ד"א. אבל 
ודאי היכא דגביהא אע"ג דרויחא כיון דלא מצי סליק 
במשאו אית ליה ארבע אמות. וה"ה לבית חציו מקורה 
וחציו אינו מקורה לא שנא קירויו כלפי חוץ ול"ש קירויו 
כלפי פנים היכא דגביהא (נמי אין) [אי נמי] קירויו נמוך ולא 
מצי סליק במשאו (אין) [אית] ליה ד"א במשאו בחצר.#
והשתא דאמרת דבית חציו מקורה וחציו שאינו מקורה 
דלית ליה ארבע אמות משום דשליט נהורא בחציו שאינו 
מקורה הוא, היכי דמי, אי דאית ביה בכוליה שמונה אמות 
דהוה ליה חציו שאינו מקורה ארבע אמות, מאי אירייא 
משום דעייל לגו גואי ומפריק, אפילו בחציו מקורה נמי 
יכיל לפרוקי דעייל נהורא מחציו שאינו מקורה למקורה 
והוה ליה מקורה דאכסדרה דלא בעיא ד"א דהא אית ליה 
ארבע אמות אויר אפומיה ולית ליה פצימין דמנעי ליה 
לנהורא למיעל. ואי דלית ביה שמונה אמות, כיון דלית 
ביה בחציו שאינו מקורה ארבע אמות אמאי לית ליה ד"א 
בחצר, הא קיימא לן דבבציר מד"א לא סגייא ליה לפירוק 
משאו, דאפילו היכא דרויח פתחא מארבע אמות דיכיל 
למיעל בטעוניה לגויה שפיר לא סגיא ליה בחצר בבציר 
מארבע אמות. וכי תימא כיון דמקורה ושאינו מקורה שוין 
סגיא ליה למקורה בנהורא דעייל ליה משאינו מקורה והוה 
ליה דאכסדרה, אי הכי מאי אירייא משום דעייל לגו גואי 
דאינו מקורה ומפריק, אפילו במקורה נמי יכיל לפרוקי. 
לעולם אע"ג דלית ביה בכוליה אלא ארבע אמות והוה ליה 
שאינו מקורה שתי אמות על ארבע. ודקא קשיא לך 
היכי סגייא ליה בשתי אמות לפירוק משאו, שתי תשובות 
בדבר, חדא דנהי דלפרוקי ברוחא לא סגייא מיהו על ידי 
הדחק סגייא ליה, וכל היכא דאפשר ליה למפרק מגואי 
אפי' ע"י הדחק לא פריק מאבראי דלא ליטרח תרי טירחי, 
וכיון דאורחיה למיפרק מגואי לא מקני ליה ארבע אמות 
בחצר, ועוד דהני ד"א דפירוק משאו כולי' לאו לצורך 
משאו נינהו דבמקצתיהו קאי איהו ובמקצתיהו קאי 
טעוניה, והכא כיון דיכיל למיקם איהו בחציו מקורה 
ומפריק משאו בחציו שאינו מקורה לא צריך ארבע אמות 
בחצר. והכי נמי מסתברא, דכי איבעייא ליה לרבא בסתם 
בית דאית בעלמא ארבע אמות בחצר קא מיבעייא ליה 
דהיינו בית שיש בו ארבע אמות על ארבע אמות, ורב 
נחמן נמי כי קא פשיט ליה למאי דקא מיבעייא ליה קא 
פשיט ליה, דא"כ הוה ליה לפלוגיה ליה בין היכא דאית ביה 
בחציו ארבע אמות להיכא דלית ביה ארבע אמות, וגמ' 
נמי לא הוה שתיק מינה, ולא דחקינן שמעתא דאיתמרא 
סתמא ומוקמינן לה באוקמתא דחוקתא בלא טעמא 
היכא דיכלינן לאוקומה כסתמא. וכל שכן דפשטא #
דשמעתא גופה משמע דבדלית ביה בחציו שאינו מקורה 
ארבע אמות הוא דאצטריכא ליה כדברירנא לעיל, וכיון 
דאפיקתיה לבית משמונה אמות אוקמיה אארבע אמות 
כסתמיה. והוא הדין היכא דנפיש ביתא מארבע אמות ואית 
ביה שתי אמות שאינו מקורה דלית ליה ארבע אמות 
בחצר. אבל ודאי אי לית ביה בשאינו מקורה שתי אמות, 
כל היכא דאית ביה בכוליה ארבע אמות אית ליה ארבע 
אמות בחצר, האי בעייא דרבא לא יכלינן למילף מיניה 
אלא בסתם בית שיש בו ארבע אמות דהוה ליה חציו 
שאינו מקורה שתי אמות אבל בציר משתי אמות לא. 
ואע"ג דלאו בית ראוי לדירה הוא כיון דחזי לבית העצים 
וכיוצא בהן דלא בעו תקרה אית ליה ארבע אמות לפירוק 
משאו, דלא גרע מפירא דסופלי דאע"ג דלא חזי לדירה אית 
ליה ארבע אמות, והוא הדין לבית שער ואכסדרה, ואפי' 
לול של תרנגולין איבעיא לן ואי לאו טעמא דמטפס ועולה 
מטפס ויורד הוה יהבינן ליה ד"א. ושמעתין גופה נמי 
דייקא, דקא נקיט טעמא משום דיכיל למיעל לגואי או 
(לגוי ואי) [לגו גואי] ומפריק, דשמעתא מינה דהיכא דלא 
יכיל למיפרק מגואי אע"ג דמקצתו אינו מקורה ולא חזי 
לדירה אית ליה ד"א.#
#
ומסתברא דאי מעיקרא הוה אית ביה במקצתו שאינו 
מקורה שתי אמות ובעידן חלוקה לית ביה אי נמי איפכא, 
בתר עידן זכייה דזכה ביה בהאי ביתא אזלינן, דכי קא זכי 
בהו בהני ארבע אמות מכח האי ביתא הוא דזכי בהו, ואי 
לא זכי בהו בעידנא דזכה ביה בביתא תו לא זכי בהו מחמת 
האי ביתא כלל, ומאי דזכה ביה בעידנא דזכה ביה בביתא 
לא מסתלק מיניה בכדי אלא היכא דגלי אדעתיה דאסתלק 
על ידי פריצת פצימין וכיוצא בהן.#
וה"מ במאן דזכי ביה בהאי ביתא באנפי נפשיה דאיכא 
למיזל בתר שעת זכייה, אבל לענין דין חלוקה דכוליה חצר 
כמאן דזכי ביה בהאי בית בשותפות בכלל חלקו בחצר, 
היכא דאית בה בהאי חצר שני בתים אחד מקורה ואחד 
שאינו מקורה ולא שנא חציו מקורה וחציו שאינו מקורה 
ולא שנא שאינו מקורה כלל, בדין הוא לפום לישנא דקראי 
דלא ליהוי בה דין חלוקה, דכל היכא דכתב בית הראוי 
לדירה משמע בין לגבי מזוזה בין לערכי המלחמה בין לגבי 
עירוב, והוא הדין גבי חצר כחצר המשכן דלא מיקריא חצר 
אלא היכא דאית בה בית הראוי לדירה ובית שאינו מקורה 
ודאי לא חזי לדירה. וכיון דמקמי חלוקה הוה מקריא כולה 
חצר מחמת ההוא חד בית מקורה דאית בה והשתא לאחר 
חלוקה לא קא מטי ליה לכל חד מינייהו חולקה דמיקרי חצר 
דהא איכא חד דלא קא מטי ליה בחולקיה בית אלא האי 
דמקצתו אינו מקורה, דינא הוה דלא ליהוי בה דין חלוקה. 
מיהו כיון דלענין חלוקה בכל שאלו יחלק ושמו עליו תליא 
מילתא, בתר לישנא דעלמא אזלינן וכל היכא דרובא קרו 
לה לחצר כי האי גוונא דלית בה אלא חד בית שאינו מקורה 
חצר, האי בית שאינו מקורה נמי כמקורה חשבינן ליה ואית 
בה דין חלוקה ככל חצר דאית בה תרי בתי דלאו שוו 
בשבחא או בדמים. והוא דמטי ליה לכל חד מינייהו ד"א 
על שמונה, דאפי' ההוא דמטי ליה בית שאינו מקורה בעי 
ארבע אמות לפירוק משאו לבד מארבע אמות דחצר, 
דאפילו באתרא דקרו לה לחצר שאין בה בית מקורה חצר 
כי קארו לה חצר לאו על שם מאי דקיימא השתא קרו לה 
אלא על שם סופה קרו לה, דכיון דשלים בנייניה דהאי 
ביתא ולא מחסר אלא תקרא אע"ג דאכתי לא חזי לדירה 
כיון דקאי לקירויי ולמידר ביה בהאי חצר קארו לה חצר, 
מידי דהוה אגולמי כלים שזכו לשם אע"פ שלא נגמרה 
מלאכתן, וכיון דלית בה דין חלוקה בהאי חצר אלא מחמת 
דהאי בית דקאי בגוה לקירויה קאי ולאכשוריה לדירה וכי 
מקרו ליה ומכשרי ליה לדירה בעי ארבע אמות לפירוק 
משאו דבלאו הכי לא מיקריא האי חצר חצר, דינא הוא 
דחזינן ליה להאי בית מעיקרא כמקורה למיתב ליה ד"א 
ממה נפשך, אי חשבת ליה כמקורה על שם סופו ד"א בעי 
ואי לא חשבת ליה כמקורה הא לא חזי לדירה וכחצר שאין 
בה בית דמיא דלא מיקריא חצר. והוא הדין היכא דלית בה 
בהאי חצר אלא שני בתים שאין עליהן תקרה דאי אית בה 
שיעורא דמטי ליה לכל חד מינייהו ארבע אמות על שמונה 
אית בה דין חלוקה ואי לא לית בה דין חלוקה.#
והני מילי באתרא דקרו לה לחצר כי האי גונא חצר, 
אבל באתרא דלא קרו ליה חצר אי נמי בעיר חדשה דאית 
בה לקוטאי דאתו מכמה דוכתאי דשאנו מהדדי, אלישנא 
דקרא סמכינן וזיל בתר שעת חלוקה, וכל היכא דמקמי 
חלוקה מיקריא חצר מחמת דאית בה בית הראוי לדירה 
ולפניו חצר הראויה לדירה לפום הנך שיעורי דפרישנא 
גבי חצר לית בה דין חלוקה אלא היכא דאית בה שיעורא 
דמטי ליה לכל חד מינייהו בית מקורה שיש בו ד' אמות על 
ארבע אמות ולפניו חצר שיש בה ארבע אמות על ד"א 
דמיקרי הכל חצר, דאי לית ביה כי האי שיעורא אית בה 
בכולה דינא דגוד או אגוד. ואי מעיקרא לא גמר' עיבידתה 
דהאי חצר לאיקרויי חצר מחמת דלא הוה בה בשעת חלוקה 
בית מקורה הראוי לדירה, אע"ג דאית בה כמה בתים 
שאינן מקורין ואית בה בחצר שיעור דמטי ליה לכל חד 
מינייהו מינה שיעור חצר, כיון דלית להו להני בתים שם 
חצר לצרופינהו ולשוויינהו לכולהו בהדי אוירא דחצר 
בחדא ארעא למפלג ליה לכל חד מינייהו אחד מיצרא, הוו 
להו הנהו בתים כבתים שאין להן חצר והויא לה ההיא חצר 
דקיימא ביני ביני כחצר שאין לה(ן חצר) בתים דכל היכא 
דלא שוו להדדי בין בשבח בין במדה בין בדמים כל חד 
מינייהו באנפי נפשיה קאי בין לעניין דין חלוקה בין לעניין 
דינא דגוד או איגוד.#
והני מילי היכא דחד בעי דין חלוקה או דינא דגוד או 
איגוד ואידך מקלי' אי נמי דבעי למיקם בה 
בשותפות כדמעיקרא, אבל היכא דלא קא תבע ליה חד מינייהו#
לחבריה בדין חלוקה ולא בדינא דגוד או איגוד ואיכא חד 
מינייהו דקא תבע ליה לחבריה לקרויינהו להני בתים הדין 
עמו, מידי דהוה אכל מילתא דשותפותא דמצו שותפי 
למכפא בה להדדי לכל מילתא דנטירותא דצריכא לה כגון 
בית שער ודלת ונגר ומנעול לחצר, והאי תקרא נמי 
נטירותא דצריכא להו להני בתים היא אי משום גנבי ואי 
משום מיא דמטרא דמקלקל להו לאשיתא. ובתר דמקרו 
להו אי תבע בה חד מינייהו דין חלוקה או דינא דגוד או 
איגוד דיינינן בה לפום מאי דסגייא למידן בה השתא בשעת 
תביעה, ולא מצי נתבע מעיקרא למימר לא ניחא לי 
לקירויי לאפוקיה מדין חורבה ולאוקומיה אדין חצר, דכל 
כמה דניחא להו למיקם בשותפותא מיחייבי בכולהו חיובי 
דשותפותא ולא מצי חד מינייהו לאישתמוטי מהאי חיובא 
אלא היכא דתבע ליה מיד בדין חלוקה או בדין דגוד או 
איגוד, דהתם ודאי לא כייפינן ליה לאפוקי בה השתא מידי 
דלא צריך ליה לשעתיה אלא כייפינן ליה למאי דמחייב 
בגווה מדין חלוקה או מדינא דגוד או איגוד, דאי פליג כל 
חד מינייהו עביד ביה בחולקיה מאי דבעי ואי אגיד לה חד 
מינייהו כיון דאיסתלק ליה אידך מינה בזוזי האי דאגיד לה 
עביד בה בכולה מאי דבעי.#
וה"ה היכא דזכי ביה חד מינייהו בהאי בית שאינו 
מקורה אי נמי חציו מקורה וחציו שאינו מקורה באפי 
נפשיה וקא בעי לקירויי, הדין עמו, ולא מצו בני חצר 
למימר ליה לאו כל כמינך לקירויי ולאוקומי בחזקת בית 
שיש לו ד"א בחצר, דמשום חששא דידהו לא מפסדינן ליה 
לדיליה בידים.#
ומאי שנא מההיא (דלקמן ס,א) דסבר רמי בר חמא למימר 
בר ארבעי לא לשוויה בר תימני אי נמי תרי בני תרתי 
תרתי דקא שקיל תימני בחצר, התם דאי שביק לה 
כדמעיקרא לית ליה פסידא, לבני חצר הוא דאית להו 
פסידא, לפסידא דבני חצר הוא [ד]חיישינן. הכא דאי שביק 
ליה כשאינו מקורה אית ליה פסידא ולית ליה תקנתא אלא 
על ידי תקרא חיישינן לפסידיה, דאילו פסידא דבני חצר 
אית ליה תקנתא למעבד שיטרא, מאי אמרת נמצאו אלו 
צריכין לשמור שטרן מן העכברים, טירחא בעלמא הוא 
ומיחש לטירחא דחד במקום דמפסדינן ליה לחבריה הפסד 
גמור לא חיישינן, מידי דהוה אשובר דחיישינן לפסידיה 
דמלוה ולא חיישינן לטרחיה דלוה דצריך לשמור שוברו 
מן העכברים ואף הא נמי דכותה:#
קמג. בעא מיניה רב הונא מר' אמי אחד מבני מבוי 
שבקש להחזיר פתחו למבוי אחר בני מבוי 
מעכבין עליו או אין בני מבוי מעכבין עליו אכסניא לפי 
בני אדם מתחלקת או לפי פתחים מתחלקת א"ל בני מבוי 
מעכבין עליו. כלומר בני מבוי שבקש להחזיר פתחו שם 
מעכבין עליו מפני שמרבה עליהן את הדרך.  ואכסניא לפי 
בני אדם מתחלקת. מאי אכסניא זבל של אכסניא, שדרך 
האכסנאין להעמיד בהמותיהן בחצר, וכיון דמעלמא קא 
אתו ואין רוב הבתים מועיל בו כלום לפיכך מתחלק לפי 
בני אדם שיש להן חלק בחצר או שהיא שכורה להן.  תניא 
נמי הכי זבל שבחצר מתחלק לפי פתחים. לפי שעיקרו מן 
הבתים הוא ולפי רוב הבתים ירבה הזבל,  ואכסניא 
מתחלקת לפי בני אדם. ומסתברא דדוקא זבל של אכסניא 
שהניחוהו בחצר, אבל זבל של אכסניא שנעשה בבתים כל 
אחד ואחד זכה בו בעל הבית דהפקירא הוא וזכה לו ביתו, 
דחצרו של אדם קונה לו שלא מדעתו ואין לשאר בתים בו 
זכות. ואם הוציאוהו לחצר ונתערב ואין ידוע איזה היה 
הרבה ואיזה היה מועט מתחלק לפי פתחים דומיא דזבל 
שבחצר. והאי לפי בני אדם דקאמרינן דוקא לפי בני אדם 
שיש להן זכות בחצר אבל שאר בני ביתו של כל אחד ואחד 
אין להן חלק בו דהא לית להו זכותא בחצר.#
והא דאמרינן בני מבוי מעכבין עליו, הני מילי במבוי 
שאינו מפולש משני צדדיו מפני שמרבה עליהן את הדרך, 
אבל במבוי מפולש משני צדדיו כיון שהרבים בוקעין בו 
אין מעכבין, דהוה לו כרשות הרבים ולית ביה טעמא 
דרבויי דרך שהרי הרבים בוקעין בו ואין בני מבוי יכולין 
לעכב עליהן. ומסתברא דאי אית ליה דלתות שנועלין 
בלילה כסתום דמי ואית ביה טעמא דרבוי דרך שהרי מרבה 
עליהן בלילה את הדרך:#
#
קמד. ושמעינן מינה דשנים שהיו שותפין בחצר לזה 
שני שלישים ולזה שליש ואין אחד 
מהן מכיר את חלקו בחצר ומצאו בה מציאה חולקין 
בשוה. מאי טעמא, דכיון דאין אחד מהן מכיר את 
חלקו שניהן משתמשין בה בשוה ודין הוא שתזכה לשניהן#
בשוה. ודייקינן לה להא מילתא מדקא מיבעיא לן גבי זבל 
של אכסניא אי לפי פתחים מתחלקת או לפי בני אדם 
מתחלקת, דש"מ דכי קא מבעיא לן היכא דלחד אית לה חד 
ביתא ולחד תרי ביתי וקא פשטינן דלפי בני אדם 
מתחלקת, והא הכא דההוא דאית ליה תרי בתי אית ליה 
זכותא בחצר טפי משום ארבע אמות דפתחים ואפילו הכי 
קאמרינן לפי בני אדם מתחלקת ופלגיה ליה בשוה:#
#
קמה. אמר רב הונא אחד מבני מבוי שבקש לסתום 
כנגד פתחו בני מבוי מעכבין עליו מפני 
שמרבה עליהם את הדרך. כגון מבוי ארוך שיש בו פתחים 
הרבה לארכו מפתחו ועד חציו וחציו הפנימי אין בו אלא 
בית אחד, אם רצה בעל הבית הפנימי לסתום כנגד פתחו 
ולהוציא פתחו בחצי המבוי ולהכניס את חצי המבוי 
בחצרו, בני מבוי מעכבין עליו מפני שמרבה עליהן את 
הדרך, שכיון שנתמעט ארכו של מבוי ולא נתמעטו 
החצרות שהיו משתמשות בו נמצא הדרך רבה על 
החיצונים, שהרי מתחילה היה בעל החצר הפנימית נכנס 
במשאו עד פתחו שהיה בסוף המבוי ומפרק שם והיתה 
דריסת הרגל מתמעטת מחציו החיצון ועכשיו הרי כולן 
מפרקין משאן בחצי המבוי ומרבה עליהן את הדרך ונמצאו 
דוחקין זה את זה.  מתיבי חמשה חצרות הפתוחות למבוי 
כולם משתמשות עם החיצונה והחיצונה משתמשת לעצמה 
והשאר כולן משתמשות עם השניה והשניה משתמשת 
לעצמה ומשתמשת עם החיצונה נמצאת הפנימית 
משתמשת עם כולן ומשתמשת לעצמה. דש"מ דכל חדא 
לית לה רשותא לאשתמושי אלא מכנגד פתחה ולחוץ עד 
פתחו של מבוי, לפיכך אם בקשה הפנימית לסתום כנגד 
פתחה אין בני מבוי מעכבין עליה דהא מעיקרא נמי לא הוה 
לה רשותא לאשתמושי בהדה והשתא נמי לא קא משתמשי 
בהדה, ופנימית גופה אי הוה בעיא למישבקיה לסוף המבוי 
פנוי ולאישתמושי בהדי חיצונה הדין עמה, ואשתכח 
דהשתא כי סתמא נמי כנגד פתחא ליכא ריבוי דרך טפי 
ממאי דהוה מעיקרא כלל, וקשיא לרב הונא. ואסיקנא  
תנאי היא דתניא אחד מבני מבוי שבקש להחזיר פתחו 
למבוי אחר בני מבוי מעכבין עליו היה סתום ובקש 
לפתחו אין בני מבוי מעכבין עליו וחמש חצרות 
הפתוחות למבוי כולן משתמשות עם החיצונה והחיצונה 
משתמשת לעצמה והשאר כולן משתמשות עם השניה 
ואין צריך לומר עם החיצונה והשניה משתמשת לעצמה 
ומשתמשת עם החיצונה נמצאת הפנימית משתמשת עם 
כולן ומשתמשת לעצמה דברי רבי רבי שמעון בן אלעזר 
אומר חמש חצרות הפתוחות למבוי כולן משתמשות 
במבוי. כלומר כולן משתמשות בכל המבוי בשוה. וקם ליה 
רב הונא כרבי שמעון בן אלעזר, ולית הלכתא כוותיה, 
דהא רבי פליג עליה וקימא לן הלכתא כרבי מחבירו. 
ועוד דהא תניא סתמא באידך מתניתא קמייתא (דרב) 
[כרבי] וקם ליה רב הונא כיחידאה ולית הלכתא כוותיה. #
(ומ"ש) [וש"מ] דלא מעכבי בני מבוי סתום אהדדי 
מטעם דרבוי דרך אלא בדוכתא דלית ליה למרבה דירכא 
עילויה לרשותיה, אבל היכא דאית ליה דירכא עילויה 
לרשותיה לא דיינינן ביה דין ריבוי דרך כלל, דמימריה 
דרב הונא דאית ליה דין ריבוי דרך במבוי בכל אנפא הא 
אידחי ממתניתא דחמש חצרות הפתוחות למבוי כולן 
משתמשות עם החיצונה והחיצונה משתמשת לעצמה 
והשאר כולן משתמשות עם השנייה ואין צריך לומר עם 
החיצונה והשנייה משתמשת לעצמה ומשתמשת עם 
החיצונה נמצאת הפנימית משתמשת עם כולן ומשתמשת 
לעצמה, וממילא שמעת דכל היכא דאית ליה דירכא 
לרשותיה ההוא דוכתא דומיא דלשנייה על החיצונה 
ולשאר על השנייה, ליכא לעכובי עליה בההוא דוכתא 
מדין רבוי דרך כלל, ואפילו למיפתח בה פתחא אחרינא. 
והכי נמי מסתברא, דאלת"ה אדשמעינן רישא דההיא 
מתניתא דאחד מבני מבוי שבקש להחזיר פתחו למבוי אחר 
בני מבוי מעכבין עליו, דמשמע טעמא אחד מבני מבוי זה 
שבקש להחזיר פתחו למבוי אחר שלא היה לו בתוכו פתח 
דלא הוה מבני אותו המבוי האחר כלל, הא אם בקש 
להחזיר פתחו למבוי שני שהיה לו בתוכו פתח דלגבי דהאי 
גברא לאו מבוי אחר מיקרי אין בני מבוי השני מעכבין 
עליו, דהא דומיא דבקש להחזיר פתחו למבוי אחר קא 
ממעיט דמשמע למבוי דלא הוה ליה להאי גברא פתח בגויה 
כלל. וכי תימא דילמא האי דמבוי אחר דקתני לאו לגבי 
בעל הפתח קאי אלא לגבי מבוי קמא גופיה קאי דלגבי 
מבוי קמא האי מבוי אחר מיקרי, לא סלקא דעתך, דאם כן 
למה לי למיתני רישא אחד מבני מבוי כלל, ליתני מי שבקש 
להחזיר פתחו למבוי אחר בני מבוי מעכבין עליו, אלא 
להכי תנא רישא אחד מבני מבוי לאשמעינן טעמא דלמבוי 
אחר שלא היה מבני אותו מבוי, ומאי הוא דלא הויא ליה 
דריסת הרגל בגוויה, הא למבוי שהיה לו פתח בתוכו דאית 
ליה דריסת הרגל אין בני מבוי שבקש לפתוח בו פתח #
אחר בני מבוי מעכבין עליו ואע"ג דהויא ליה דריסת הרגל 
עלויה מקמי הכין כלל, אלא מדקתני למבוי אחר דוקא ש"מ 
למבוי אחר הוא דמעכבין עליו הא לאותו מבוי אין מעכבין 
עליו. וסופה דקתני כולן משתמשות עם החיצונה כו' 
דמשמע הנך אין אחריתי [ד]לא הוה לה פתחא התם עד 
השתא לא, רבותא קמ"ל דאפילו הנך דהוויין עד השתא 
לית לה לכל חדא מינייהו לאשתמושי אלא מפתחא ולחוץ, 
ולאפוקי מדרשב"ג דאמר חמש חצרות הפתוחות למבוי 
כולן משתמשות במבוי. תדע נמי דתנן (לקמן נט,ב) לקח בית 
בחצר אחרת לא יפתחנו לחצר השותפין, דאית להו לגבי 
חצר זכותא בגויה לכמה מילי טפי מבני מבוי במבוי ואפילו 
לענין דין רבוי דרך כדבעינן לברורי לקמן, אבל למבוי 
דלית להו בגויה אלא דריסת הרגל לא מעכבי עילויה מדין 
ריבוי דרך אלא למאן דלא הוה ליה בגויה עד השתא דריסת 
הרגל או בדוכתא דלית ליה בגויה אפילו דריסת הרגל, 
דאי לא תימא הכי לישמועינן למבוי וכל שכן לחצר 
השותפין, אלא מדאשמועינן לחצר השותפין ש"מ דלמבוי 
כי האי גוונא לא פסיקא ליה דהא כל דוכתא דאית ליה 
דריסת הרגל עילויה אית ליה רשותא למפתח בגויה. #
וכי תימא אי הכי רישא דקתני (שם) לא יפתח אדם 
חלונותיו לחצר השותפין, הכי נמי דלמבוי כי האי גוונא 
שפיר דמי, והא איכא היזק ראיה. אין הכי נמי וטעמא 
דמילתא משום דלא עביד לדירה אלא לדריסת הרגל 
בעלמא, ולא עדיף מגגין שאינן עשויין לדירה דאין בהן 
היזק ראיה. #
#
והכי נמי מסתברא, דכי איירי ברבוי דרך בחצר 
השותפין למעוטי מבוי הוא, דאי אמרת תנא חצר 
השותפין וה"ה למבוי, אלא הא דקתני התם (שם) אבל בונה 
עליה על גבי ביתו ופותחה לתוך ביתו דאוקימנא באפתא 
דאי הויא עליה על גבי ביתו ממש לא מפני שמרבה עליהן 
את הדרך, הכי נמי דה"ה דלחצר שבמבוי לא, א"כ לא 
שביק מר חיי לכל בריה, אלא לאו ש"מ דוקא נקט לחצר 
השותפין אבל למבוי שפיר דמי. וכי תימא א"כ הא דתנן 
(לקמן ס,א) לא יפתח אדם לחצר השותפין פתח כנגד פתח 
וחלון כנגד חלון הכי נמי דלמבוי שפיר דמי, והא [איכא] 
היזק ראיה. ותו הא מדקתני סיפא אבל פותח הוא לרה"ר 
פתח כנגד פתח וחלון כנגד חלון מכלל דלמבוי סתום כי 
האי גוונא לא. שאני התם, דקתני סופא לגלויי רישא 
דמבוי בהא מילתא כחצר השותפין דמי, אבל למיפתח 
לגוויה פתחא שלא כנגד פתח חבירו דינא כדאמר' 
מעיקרא. וסופא דההיא מתני' דקתני היה קטן עושה אותו 
גדול אחד עושה אותו שנים, דש"מ דמבוי כי האי גוונא 
לא, כולה מילתא בפתח כנגד פתח וחלון כנגד חלון קאי 
דאית בהו היזק ראיה במבוי. וכי תימא מ"מ קשיא אי 
אמרת התם גבי פתח כנגד פתח תנא חצר השותפין וה"ה 
למבוי ליתני למבוי וכ"ש לחצר השותפין, התם חצר 
השותפין אצטריכא ליה, דאי תנא מבוי סד"א מבוי הוא 
דלא יפתח דכיון דמבוי גופיה לית ביה היזק ראיה כדאמרן 
ופתחים וחלונות אית בהו היזק ראיה לא יפתח פתח כנגד 
פתח דלא מצי אמר ליה סוף סוף הא קא בעית לאצטנועי 
מינאי במבוי, אבל חצר השותפין דאית ביה בחצר היזק 
ראיה סד"א מצי אמר ליה סוף סוף הא קא בעית לאצטנועי 
מינאי בחצר, קמ"ל דאפילו לחצר השותפין לא יפתח פתח 
כנגד פתח וחלון כנגד חלון דאמר ליה מעיקרא בחצר 
בעינא לאיצטנועי מינך בבית לא בעינא לאיצטנועי מינך 
השתא אפילו בבית נמי בעינא לאצטנועי מינך. אבל הך 
מתניתא דמשום ריבוי דרך הוא אם איתא דאיכא דין ריבוי 
דרך במבוי כמה דאיכא בחצר לישמעינן למבוי וכל שכן 
לחצר, אלא מדנקט לחצר השותפין ש"מ אין דין ריבוי דרך 
במבוי אלא למאן דלית ליה דריסת הרגל בגויה כלל או 
בדוכתא דלית ליה בגויה דריסת הרגל כלל כדברירנא 
לעיל. ואשכחן בהדיא דשני לן דינא דחצר מדינא דמבוי 
לענין ריבוי דרך, דקתני התם בפרק לא יחפור (לקמן כא,ב) 
ולשכנו אינו כופהו, וגבי חצר קתני התם (שם ע"א) אחד 
מבני חצר שבקש לעשות רופא כו' בני חצר מעכבין עליו, 
וכבר ברירנא התם (סי' סה) לההיא בירור יפה. #
ושמעינן נמי מינה דאחד מבני מבוי שבקש לסתום כנגד 
פתחו אין בני מבוי החיצונים מעכבין עליו. ולא תימא הני 
מילי היכא דקאי האי פנימי בסוף המבוי וקא בעי למיסתם 
לפנים מפתחיהן של שאר מבני מבוי, דכיון דלדידיה 
לחודיה הוא דאית ליה אורחא עד סוף המבוי למיעל 
לפתחיה ולהנך לית להו דהא לית ליה לחד מינייהו 
לאשתמושי אלא עד פתחו, אשתכח דמפתחיהן של 
חיצונים רשותא דפנימי לחודיה הוא, אלא אפילו היכא 
דלא קאי פנימי אלא לפלגיה דמבוי מן בצד חצר 
דאשתכח דלדידיה נמי לית ליה אורחא מפתחו ולפנים טפי 
מחד מכל בני מבוי כי קא סתם רשותיה לחודיה קא סתים 
דכיון דפנימי ליכא דמעכב עליה למיעל התם ואילו אינהו 
יכיל פנימי לעכובי עלייהו מטעמא דריבוי דרך דהא לא 
אפשר להו למיעל להתם עד דחליפי אפתחא דפנימי ואיכא 
ריבוי דרך לגבי פנימי, אשתכח דרשותא דמיחדא ליה 
לפנימי היא דהויא לה לגביה כמבוי שאין בו אלא פתח אחד 
מצדו וכלפי ראשו דלית ליה לאיניש אחרינא רשותא 
בגויה, מיהו לא שנא קאי בסופו ולא שנא באמצעיתו דוקא 
במבוי שאינו מפולש לרשות הרבים אי נמי במפולש#
לרשות הרבים ויש לו דלתות, אבל מפולש לרשות הרבים 
ואין לו דלתות אפילו חד מבני רשות הרבים מעכב עליה 
כדבעינן למימר קמן (יב,א סי' קמט).#
ברם צריך את למידע דלא דיינינן האי דינא דפנימית 
משתמשת עם כולן ומשתמשת לעצמה אלא במבוי לפי 
שאין לבעלים זכות בו מחמת עצמו של מבוי אלא מחמת 
הבתים והחצרות הפתוחות לתוכו לפיכך אין זכות לחיצונה 
להשתמש לפנים מכנגד פתחה, אבל חצר השותפין שאין 
זכות השותפין בה מחמת הבתים שבתוכה בלבד אלא 
מחמת עצמה של חצר שזכו בה מחמת ירושה או מחמת 
דעת אחרת שמקנה אותה אין הפנימי רשאי לסתום כנגד 
פתחו אלא אם כן נתברר שחלקו מן החצר מסויים לצד 
ביתו או שדין חלוקה זוכה לו לפי חלקו לסתום כנגד פתחו. 
והא דתנן (עירובין עג,ב) שהמבוי לחצרות כחצר לבתים התם 
לענין עירוב ומאי דדמי ליה משאר מילי דלא שייך לפלוגי 
בהו בין מבוי לחצר, אבל במילתא דשייך לפלוגי בה בין 
מבוי לחצר לאו כחצר דמיא דאם כן אפילו מבוי נמי לדון 
ביה דין חלוקה ודינא דגוד או איגוד כחצר, אלא ודאי ש"מ 
דלאו כללא דשייך בכל מילי הוא.#
וכי תימא (נמי) [ומי] גרע מפתחו של (שמיני) [פנימי] 
ולפנים לגבי שאר בני מבוי טפי ממבואות המפולשין 
לרשות הרבים לגבי בני רשות הרבים, דאם בקשו בני 
מבוי להעמיד להן דלתות בני רשות הרבים מעכבין 
עליהם, לא דמי, דאלו מבואות המפולשים לרשות הרבים 
איידי דנפישי בני רשות הרבים זימנין דדחקי ועיילי טובא, 
אבל בני מבוי לגבי מבוי דדיירי בגויה לא נפישי ולא דחיק 
להו מבוי למיעל עד סופיה אלא היכא דדחקי לה בני רשות 
הרבים, וכבר ברירנא (לעיל ד"ה ושמעינן) דלאו במפולשין 
לרשות הרבים קאי ואם תימצי לומר במפולשין בשיש להן 
דלתות:#
#
קמו. הרי אמרו היה סתום ובקש לפתחו אין בני מבוי 
מעכבין עליו  אמר רבה לא שאנו אלא דלא 
פרץ את פצימיו אבל פרץ את פצימיו בני מבוי מעכבין 
עליו. ופצימין הן הן מזוזות הפתח כדאשכחן גבי מזוזה 
דממעטי בית שאין לו פצימין (מדוקא) [מדינא] דמזוזות, 
ודרך מזוזות הפתח להיות בתחלת בנינן שלא יהא בהן נכנס 
ויוצא שלא יזוקו בהן בכניסה ויציאה לפיכך לא פרץ את 
פצימיו אלא מלא חללו של פתח בנין, עדיין תורת פתח 
עליו וגלי אדעתיה דלא סלקא לזכותיה מהאי מבוי אלא כי 
סתמיה בתורת עראי סתמה דאכתי דעתיה עלויה 
למפתחיה, לפיכך אם בקש לפתחו אין בני מבוי מעכבין 
עליו. אבל אם פרץ את פצימיו ועשאן כפרצה זו שאין 
צדיה שוין אלא פגום נכנס פגום יוצא וסתמו בתורת כותל 
שאין בו פתח מתחילה שכל נדבכיו קשורים באריח על גבי 
לבנה ולבנה על גבי אריח,  בטליה מתורת פתח וגלי 
אדעתיה דסלוקיה סלקא לזכותיה דההוא פתחא מההוא 
מבוי לגמרי, לפיכך אם בקש לפתחו בני מבוי מעכבין עליו 
דכמאן דאתי למפתח לכתחילה דמי.  אמר ליה אביי לרבה 
תניא דמסייע לך [יב,א]  בית סתום יש לו ארבע אמות 
פרץ את פצימיו אין לו ד' אמות בית סתום אינו מטמא 
סביביו [פרץ את פצימיו מטמא סביביו]. קתני מיהת בית 
סתום יש לו ארבע אמות, מ"ט דכל כמה דלא פרץ את 
פצימיו לא סליק זכותיה דהאי פתח מהאי חצר שהרי עדיין 
תורת פתח עליו וכי סתמיה בתורת עראי סתמיה, לפיכך 
הרי הוא כפתוח ליטול ארבע אמות בחצר, ואין צריך לומר 
שיש לו רשות לפתחו, דהני ארבע אמות טעמא מאי משום 
פירוק משאו ואי לית ליה רשותא למפתחיה ד"א לימא 
ליה. פרץ את פצימיו אין לו ארבע אמות, דכיון דבטיל 
מיניה תורת פתח סלוקי סלקה לרשותיה מהאי חצר לגמרי 
ואי בעי למפתחיה הוה ליה כמאן דאתי למפתחיה 
לכתחילה. והוא הדין גבי מבוי, דמבוי וחצר בהאי עניינא 
חד טעמא נינהו. ולא תימא הני מילי היכא דלא חלפי 
עליה שני חזקה כשהוא סתום בלא מחאה בחזקתיה 
קמייתא קאי. חדא מדלא מהני לאסתלוקי לאלתר ש"מ 
כפתוח דאי משום דהוי כמחאה דלא מהניא אלא עד תלת 
שני מאי עבד דהוי כמחאה, אי משום דסתמיה ההיא 
סתימה לאו לסיועיה קא אתיא אלא לאורועי קא אתיא, 
דאי הוי פריצת פצימין בהדה הוה מסתלק ואי הוה פתוח 
כדמעיקרא הוה אלימא טענתיה טפי, ואי משום דלא פרץ 
פצימיו התם לאו מידי קא עביד ובמאי קימא ליה מחאה. 
אלא על כרחיך משום דחשבינן ליה כפתוח הוא ופתוח לא 
בעי מחאה, אלא היכא דאשתמוש שאר בני חצר לכולה 
חצר לחודייהו תשמישה דקימא ביה חזקה בחצר השותפין. 
תדע נמי דהא דומייא דטומאה קתני דלא שייכי בה מחאה 
אלא משום דחשבינן ליה כפתוח הוא.#
ושמעינן נמי מינה דהיכא דפתחיה להאי פתחא 
לכתחילה שלא ברשות כי מחייבינן ליה למסתמיה לא 
סגייא ליה בסתימא גרידתא עד דפריץ להו לפצימיה כי 
היכי דלא תשתייר ליה זכותא בגויה דאי לאו הכי כל כמה 
דלא אייתי חבריה סהדי דמעיקרא שלא כדין פתחיה 
כפתוח דיינינן ליה. #
והאי בית סתום דקאמרינן דיש לו ארבע אמות לא תימא 
הני מילי דסתמיה מארי בתרא לבתר דקניא דקנו ליה ד"א 
בחצר מקמי דסתמיה דבסתימת עראי לא מסתלק מארבע 
אמות דקנו ליה מקמי הכין, אלא אפילו היכא דסתמיה 
מריה קמא מקמי דאקנייה להאי בתרא קנו ליה להאי בתרא 
ארבע אמות בחצר, דכיון דלא פרץ את פצימיו כמאן 
דאקנייה ניהליה כשהוא פתוח דמי, דתנא דברייתא בית 
סתום סתמי קתני דמשמע דמסתמא אית ליה ד"א בחצר, 
ואי ס"ד היכא דזבניה כשהוא סתום לית ליה ד"א מסתמא 
היכי יהבינן ליה ד"א עד דמייתי ראיה דזבניה כשהוא פתוח 
אי נמי דהוה פתיח גביה מעיקרא, אלא מדלא איצרכוה 
לאייתויי ראיה שמע מינה דאפילו היכא דזבניה כשהוא 
סתום יש לו ארבע אמות וליכא לאפוקי מתניתא מפשטה 
אלא בראיה.#
#
ומאי שנא מבית חציו מקורה וחציו אינו מקורה (ואע"ג) 
[דאע"ג] דלקרויי קאי ול(ה)כי מקרו ליה צריך ד"א לפירוק 
משאו לא חשבינן ליה מעיקרא כמקורה אלא אמרינן כי 
אקנייה ניהליה למאי דחזי בשעת הקנאה הוא דאקנייה 
ניהליה ולית ליה ד"א, ואלו גבי בית סתום כיון דאיכא 
למימר דלמפתחיה קאי קא חשבת ליה כמאן דאקנייה 
ניהליה מעיקרא כשהוא פתוח לאקנויי ליה ד"א. אי משום 
דאי לאו אדעתא דמפתחיה אקני ליה לא חזי לאשתמושי 
ביה כלל אי הכי אפילו פרץ את פצימיו נמי. אלא על 
כרחיך טעמא דמילתא משום דבית סתום כל כמה דלא פרץ 
את פצימיו כפתוח דמי. ודקא קשיא לך חציו אינו מקורה, 
לא דמי חסר ליתר, דאלו גבי מחוסר תקרה כיון דההוא 
קרוי דמצריך ליה ארבע אמות לפירוק משאו ליתיה בהאי 
ביתא בשעת הקנאה לית ליה ארבע אמות דלאו ביתא 
דצריך ארבע אמות אקני ליה, ואלו גבי בית סתום כיון 
דההוא בית דהוה צריך מעיקרא כשהיה פתוח ארבע אמות 
כדקאי ולא מיחסר מידי בשעת מכירה אלא סתימת הפתח 
בעלמא הוא דאתוספא ביה וכי שקלי לה לההיא תוספת 
הרי ביתא כדמעיקרא, ההיא סתימה כיון דסתימת עראי 
היא כנעילת דלת בעלמא חשבינן ליה ומעיקרא ביתא 
דצריך ארבע אמות אקני ליה דלאו מחוסר מעשה בגופו 
של בית הוא וכמאן דפתיח מעיקרא דמי.#
#
והשתא דאתית להכי לא תימא הני מילי [היכא] דלית 
ליה פתחא אחרינא דפתיח בעידן הקנאה דומיא דמיירי 
לענין טומאה ודיקא נמי דקתני בית סתום ולא קתני פתח 
סתום, אלא אפילו היכא דאית ליה פתח אחרינא דפתיח 
בעידן הקנאה להאי חצר כמאן דפתיח תרווייהו דמי, 
דמידי הוא טעמא אלא משום דכל כמה דלא פרץ את 
פצימיו כפתוח דמי, מה לי אית ליה פתח אחר פתוח מה לי 
לית ליה, כיון דאילו הוו ליה להאי בית תרי פתחי דפתיחי 
לה להאי חצר באנפא דחזי למיתב ליה לכל חד מינייהו 
ארבע אמות הוה יהבינן ליה לכל חד מינייהו ארבע אמות 
כל פתחא ופתחא כבית בפני עצמו דמי, וכי היכי דבית 
סתום יש לו ד"א דכמאן דפתיח בשעת הקנאה דמי כי אית 
ליה חד פתוח וחד סתום נמי ההוא סתום כפתוח בשעת 
הקנאה דמי. וה"ה היכא דהוי חד פתחא מקצתו פתוח 
ומקצתו סתום כמאן דפתיח כוליה דמי [ד]חד טעמא הוא. 
ובדין הוא דליתני פתח סתום יש לו ד"א ואיידי 
דאיצטריך למיתנא גבי טומאה בית סתום דמשמע דלית 
ליה פתח פתוח כלל, דא"כ פשיטא דאינו מטמא כל 
סביביו, ועוד פרץ את פצימיו כיון דאית ליה פתח אחד 
אמאי מטמא כל סביביו, תנא נמי גבי ארבע אמות בית 
סתום. ועוד [כד] (דמ)מעינת ביה שפיר אפי' גבי ד"א נמי 
בית סתום אצטריכא ליה, סד"א כיון דלא פתיח ליה פתחא 
להאי חצר כלל סלוקי סלקא לזכותיה דהאי ביתא מהאי 
חצר לגמרי, קמ"ל דלא. וכל שכן היכא דפתיח ליה פתחא 
אחרינא דגלי אדעתיה דלא אסתלק לגמרי. וכי תימא 
אדרבה היכא דפתיח ליה פתחא אחרינא ריעא זכותיה 
דהאי פתח סתום טפי דהא יחדיה לאידך למהוי לחודיה 
פתחא, מידי דהוה אפירא דסופלי, א"כ כי פתיחי תרווייהו 
נמי, וכבר ברירנא (לעיל יא,א סי' קלח) דלא שייך האי טעמא 
אלא גבי פירא דסופלי אבל גבי בית העשוי לדירה לא. 
תדע דהא דינא דבית סתום לגבי חצר כי דינא דפתח סתום 
לגבי מבוי דמי וכי היכי דגבי מבוי אע"ג דאית ליה פתחא 
בדוכתא אחרינא לא אמרינן אסתלוקי אסתלק מהאי סתום, 
דה(ו)א אאחד מבני מבוי שבקש להחזיר פתחו למבוי אחר 
קאי, גבי בית שבחצר נמי אף על גב דאית ליה חד פתוח 
וחד סתום ההוא סתום נמי כפתוח דיינינן ליה.#
והיכא דסתמיה מריה בתרא דקאמרינן דאית ליה ד"א 
לא תימא הני מילי דסתמיה מריה דאיכא למימר דכי 
סתמיה בתורת עראי סתמיה לפי שעה אלא [אפי'] היכא 
דסתמוה בני חצר באפי ושתיק כל כמה דלא פרץ את 
פצימיו לא מסתלק, דאי לא תימא הכי מסתמא אמאי אית 
ליה ד"א ליחוש דילמא בני חצר הוא דסתמוה באנפיה 
ושתיק ולוקמיה בחזקת סתום כדהשתא. ולא תימא הני 
מילי היכא דלא סייע מריה בהדייהו אלא אפילו סייע מריה 
בהדייהו כולהו שליחותיה קא עבדי ולצורך בעל הבית הוא 
דסתמוה וכמאן דסתמיה איהו לחודיה דמי, דכל כמה דלא 
פרץ את פצימיו לא אסתלק כסתמיה דהא מתניתא. ומאי 
שנא מגודא דרב ענן (לקמן מא,א) דאי לאו דלא ידע כי אתא 
מריה וסייע בגודא בהדיה הוה קיימא ליה חזקה. התם כיון 
דגודא (דהחזיק) [דמחזיק] הוא אנן סהדי דלצורך נפשיה 
הוא דבנייה וכי אתא מריה ארעא וסייע בהדיה גלי 
אדעתיה דניחא לאקנויי ליה מקום הכותל וכמאן דאמר ליה 
לך חזק וקנה, אבל הכא דמקום הכותל לא קני ליה למחזיק 
שליחותיה דמריה קא עבד וכמאן דסתמיה מריה לחודיה#

