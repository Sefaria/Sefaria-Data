פרק לא יחפור#
#
[יז,א] א. לא יחפור אדם בור סמוך לבורו של חבירו 
ולא שיח ולא מערה ולא אמת המים ולא 
נברכת של כובסין אלא אם כן הרחיק [מ]כותלו של 
חבירו שלשה טפחים וסד בסיד. ומסקנא (דלהלן ע"ב) 
מכותל בורו שנינו, שנמצא שהרחיק הראשון חלל בורו מן 
המצר שלשה טפחים שהן כותל לבורו, וכיון שהרחיק 
השני שלשה נמצא מרחיק חלל בורו מחלל בורו של 
חבירו ששה טפחים. וסד בסיד, מאי טעמא, דמתונתא 
קשי לכותל וכל שכן הני דנפישי בהו מיא. ולא תימא הני 
מילי לרבנן דאמרי על המזיק להרחיק את עצמו ואפילו 
במידי דלאו גיריה, אלא אפילו לרבי יוסי דאמר כל היכא 
דלאו גיריה על הניזק להרחיק את עצמו, והני מיא לאו 
גיריה דבורו של חבירו נינהו ולאו גיריה דכותל בורו 
נינהו ולאו גרמא דגיריה נינהו. לא מיבעיא עיקר חפירה 
דגיריה הוא דכל מרא ומרא דקא מחי קא מרפי לה 
לארעיה, אלא אפי' מיא נמי גיריה נינהו, דשלשה טפחים 
הסמוכין לכותל בורו של חבירו אשתעבודי משתעבדי ליה 
לכותל הבור, דומיא דארבע אמות הסמוכין לכותל חצר 
לענין דושא (להלן כב,ב). והכי נמי מסתברא דמשום היזקא 
דמיא (דמי) הוא, דאי לא תימא הכי תינח הרחקת ג' 
טפחים דשייך בה טעמא דמרפי ליה לכותל בורו דחבריה, 
אלא וסד בסיד נמי (לימא) [למה] ליה, אלא על כרחיך דלא 
לבלעו מיא בשלשה טפחים הסמוכים לכותל בורו של 
חבירו הוא. והאי דאמרינן טעמא גבי הבא לסמוך בצד 
המצר (להלן ע"ב) משום דאמר ליה כל מרא ומרא דקא 
מחית קא מרפית לה לארעאי ולא קאמרינן טעמא משום 
דשלשה טפחים הסמוכין לכותל בורו של חבירו הוא והאי 
דאמרינן משתעבדי ליה לבור, משום דאכתי ליתי לבור, 
מידי דהוה לענין דושא (לכל כמא) [דכל כמה] דליכא כותל 
לא מנעינן לה לחבריה למסמך כותל בצד המצר. והוא 
הדין לשאר נזיקין דתנן בהאי מתניתין דלא הוו גיריה ולא 
גרמא דגיריה מטעמא דשלשה טפחים הסמוכין לכותל 
נינהו, דכוליה פירקין מודה ביה רבי יוסי לבר מהנך 
תרתי מתניתא דמשרה ואילן דפליגי בהו בהדיא כדבעינן 
למימר קמן (כב,ב סי' עח):#
#
ב. מרחיקין את הגפת ואת הזבל ואת המלח ואת הסיד 
ואת הסלעים מכותלו של חבירו ג' טפחים 
או סד בסיד. מאי טעמא דהבלא קשי לכותל. וסלעים 
דליכא הבלא משום דאידי דמסגו עליהו מחו ביה בכותל 
וסתרי ליה, וכיון דסד בסיד ליכא למיחש דסיד מגין:#
#
ג. מרחיקין את הזרעים ואת המחרישה ואת מי רגלים 
מן הכותל שלשה טפחים. טעמא דזרעים 
מפני שמחלידין את הקרקע ומעלין עפר תיחוח (כדלקמן 
יט,ב). ואין צריך לומר למחרישה. מי רגלים, אי בעי תימא 
משום מתונתא ואי בעי תימא משום הבלא. ודוקא בכותל 
לבנים כדבעינן למימר קמן (יט,ב). והני מילי במשתין אי 
נמי בשופכין דלפי שעה הוא, אבל בביב של מי רגלים או 
בגומא של מי רגלים דתדירי לא סגיא ליה בשלשה טפחים 
בלחוד אלא צריך נמי למיסד בסיד, דומיא דנברכת של 
כובסין ואמת המים וזבל ומלח, דהשתא התם דליכא אלא 
חד היזקא דמתונתא לחודיה בעי שלשה טפחים וסד בסיד, 
היכא דאיכא מתונתא והבלא לא כל שכן. אלא ודאי ש"מ 
דכי האי גוונא וסד בסיד נמי בעי, לא שנא בכותל לבנים 
ולא שנא בכותל אבנים. דכי מפליג בברייתא (להלן שם) 
בין כותל לבנים לכותל אבנים, במשתין אי נמי בשופכין 
דלפי שעה, במדירין לא שנא הכי ולא שנא הכי שלשה 
טפחים וסד בסיד בעי דמה לי לבנים מה לי אבנים הא קא 
עיילי מיא ביני ארכא, אלא ודאי שמע מינה כדברירנא:#
#
ד. מרחיקין את הרחים שלשה מן השכב שהן ארבע 
מן הרכב ואת התנור שלשה מן הכליא 
שהן ארבעה מן מן השפה. מאי קאמר, הכי קאמר, 
מרחיקין את הרחים מן הכותל שלשה טפחים מן השכב 
שהוא רחים התחתונה, שהם ארבעה מן הרכב שהיא רחים 
העליונה, לפי שהשכב יתר על הרכב טפח אחד לכל רוח. 
וטעמא מאי מרחיקין, משום טריא (כדלקמן יח,א) דהיינו 
נדנוד הכותל. ואת התנור מן הכותל שלשה מן הכליא 
שהיא בנין התנור, שהן ארבעה מן השפה דכליא דתנור 
טפח, וטעמא מאי משום הבלא (שם):#
>פ:תפח <#
[יז,ב] כג. והא דתנן לא יחפור אדם בור סמוך לבורו 
של חבירו אלא אם כן הרחיק מכותלו 
של חבירו שלשה טפחים וסד בסיד, אקשי' עלה פתח 
בבור וסיים בכותל ליתני אלא אם כן הרחיק מבורו של 
חבירו ג' טפחים אמר אביי ואי תימא רב יהודה מכותל 
בורו שנינו ומאי קמ"ל הא קמ"ל דכותל בור שלשה 
טפחים נפקא מינה למקח וממכר כו'. הכי אשכחנן להא 
שמעתא בכולהו נוסחי דילן. וגירסא דרבינו שלמה ז"ל, 
פתח בבור וסיים בכותל אמר אביי ואי תימא רב יהודה 
מכותל בורו שנינו וליתני אלא אם כן הרחיק מבורו של 
חבירו שלשה טפחים הא קמ"ל דכותל בור שלשה טפחים. 
והני תרי גירסי לחד טעמא סלקי, לגירסא קמא דגרסינן 
מאי קמ"ל סתמא כי קשיא ליה לסוגיא דגמרא מטעמא 
דקושיא קמא דהוה ליה למיתנא אלא אם כן הרחיק מבורו 
של חבירו שלשה טפחים קא קשיא ליה, דאי מטעמא 
אחרינא הוה ליה לפרושי מאי קא קשיא ליה.#
והכי פירושא, פתח בבור, דקתני סמוך לבורו של 
חבירו, וסיים בכותל, דקתני אלא אם כן הרחיק מכותלו 
של חבירו, דמשמע כותל הבנוי ע"ג קרקע כגון כותל בית 
וכיוצא בו, ליתני אלא אם כן הרחיק מבורו של חבירו 
שלשה טפחים, וכי קתני רישא לא יחפור משום סיפא 
דסמוך לבורו של חבירו הוא דקתני. אמר אביי ואי תימא 
רב יהודה מכותל בורו שנינו, כלומר דהאי מכותלו דקתני 
לאו אכותל דעלמא קאי אלא אכותל הבור קאי, שגם 
הראשון הוזקק להרחיק שלשה טפחים מן המצר והן הן 
נקרין כותל הבור, ונמצאו ששה טפחים מחלל בורו של זה 
לחלל בורו של זה, שלשה מהן כותל לבורו של זה ושלשה 
כותל לבורו של זה, וכותל בורו דראשון הוא ניהו דקרי 
תנא מכותלו של חבירו. ומאי קמ"ל, דאיכפל למתני 
מכותלו ולא קתני מבורו, אי לאשמועינן דלא סגיא ליה 
לארחוקיה שלשה טפחים מחלל בורו דראשון אלא מכותל 
בורו דהיינו מן המצר, ליתני מבורו ואנא ידענא דלית ליה 
לארחוקיה מן המצר אלא ג' טפחים בין ארחיק ראשון מן 
המצר שיעור הרחקה דהיינו שלשה טפחים בין לא ארחיק 
[ו]לא מידי, דאי אית לה כותל לבורו של חבירו,  כגון 
היכא דארחיק קמא שיעור הרחקה, כי הוה תני נמי מבורו 
ממילא שמעינן דמכותל בורו קאמר, דאי מחלל הבור 
נמצא שאין זה כונס לתוך שלו כלום, ולא מקריא הרחקה 
אלא היכא דכונס לתוך שלו ומרחיק ששה טפחים. ואי 
דסמך קמא בצד המצר כי טעמיה דאביי אי נמי בשדה
שאינה עשויה לבורות ואפילו לרבא, כיון דלית ליה 
לראשון כותל מדיליה בשלשה טפחים מחלל הבור סגיא 
ליה דהוו להו שלשה טפחים מן המצר כדבעינן לברורי 
קמן (סי' כד ד"ה ושמעינן הב'). ומהדרינן הא קמ"ל דכותל 
בור שלשה טפחים, ממאי מדקתני מכותלו דמשמע מכותל 
בורו, דשמעת מינה דראשון נמי הוזקק להרחיק מן המצר 
שיעור כותל, לרבא דאמר הבא לסמוך בצד המצר אינו 
סומך כדאית ליה, ולאביי דמוקים לה למתני' בשבאו 
שניהם לחפור בבת אחת כדאית ליה. וכיון דתרוייהו בעו 
לארחוקי מן המצר על כרחיך תרוייהו כהדדי נינהו 
וכהדדי בעו לארחוקי, דכי היכי דהאי בתרא בעי ארחוקי 
מן המצר שלשה טפחים (קאמר) [קמא] נמי ג' טפחים, 
ומדאכפל לאשמועינן דראשון נמי הוזקק להרחיק מן המצר 
ולא אצטריך לאשמועינן שיעורא גבי הרחקה דידיה אלא 
שיעור כותל בורו ממילא שמעת דכותל בור שלשה 
טפחים. ואמרי לה נמי מדקרי לה להרחקה דראשון כותל 
למאי נפקא מינה, למקח וממכר כדמפרש ואזיל. ובדין הוא 
דהוה יכיל לתרוצא הא קמ"ל דהבא לסמוך בצד המצר 
אינו סומך, כדדייק מינה לקמן לרבא דמוקים לה אפי' 
בדקדים קמא לחודיה כדאית ליה, ולאביי דמוקים לה 
כשבאו שניהם לחפור בבת אחת כדאית ליה, אלא כיון 
דלא מכרעא מילתא ממתני' אי כרבא אי כאביי לא ניחא 
ליה לאוקומי מתניתין ולא מימריה דרב יהודה בפלוגתא 
אלא במילתא דסלקא אליבא דכולי עלמא כדברירנא.#
הדין הוא פירושה דהא שמעתא בלא קושיא ובלא 
ספק. וחזינן מאן דפריש לה הכי, ומאי קמ"ל ליתני אלא 
אם כן הרחיק מבורו של חבירו ששה טפחים. ולא דייק, 
חדא דמסתמא כי קשיא ליה מאי קמ"ל מטעמא דקושיין 
קמא קא קשיא ליה, ועוד דאי תנא מבורו של חבירו ששה 
טפחים לא הוה ידענא הני ששה טפחים אי לתרוייהו נינהו 
כדקיימא לן ואי לכל חד מינייהו, דהו"א דשיעור הרחקה 
לכל חד מינייהו ששה טפחים, ומתני' בדסמיך קמא בצד 
המצר דמחייב בתרא לארחוקי מחלל בורו דראשון ששה 
טפחים, אבל הבא לסמוך מתחילה בצד המצר אליבא 
דרבא אי נמי בשבאו שניהם לחפור בבת אחת ואפי' לאביי 
הוה אמינא כל חד מינייהו מיחייב לארחוקיה מן המצר 
ששה טפחים, הלכך ליתיה להאי פירושא.#
 ואיכא דמפרשי לה הכי, ומאי קמ"ל דקתני מכותלו, 
דמשמע דבכותל דעלמא קאי ולא קתני מכותל בורו, הא 
קמ"ל דכותל בור ג' טפחים, דלהכי תנא מכותלו סתמא 
לאשמועינן דשיעורא דכותל בור ככותל דעלמא דמי דלא 
גרע משלשה טפחים כדתנן (לעיל ב,א) בלבנים זה נותן טפח 
ומחצה וזה נותן טפח ומחצה. והאי פירושא נמי לא 
מסתבר. חדא דמסתמא כי קשיא ליה מאי קמ"ל מטעמא 
דקושיין קמא קא קשיא ליה, ועוד דלאו אורחיה דגמרא 
לאקשויי אמאן דתני לשון קצרה אמאי לא תנא לישנא 
אריכא, וכיון דמכותלו נמי מכותל בורו משמע מכותלו 
עדיף, דקיימא לן (פסחים ג,ב) לעולם ישנה אדם לתלמידיו 
דרך קצרה. ועוד דאי האי תנ(י)א לפחות שבשיעורין קא 
נחית, כותל לבנים לאו פחות שבשיעורין הוא, דכי קתני 
ליה התם במקום שנהגו הוא דקתני, ואי משום מקום 
שנהגו הא קתני סיפא הכל כמנהג המדינה, ופרישנא (לעיל 
ד,ב) לאיתויי באתרא דנהיגי בהוצא ודפנא. אלא מחורתא 
כדפרשינן מעיקרא.#
נפקא מינה למקח וממכר  כדתניא האומר לחבירו 
בור וכותליה אני מוכר לך צריך שיהא מקום הכותל 
שלשה טפחים. וש"מ דוקא דאמר ליה בור וכותליה אבל 
אמר ליה בור סתמא מצי א"ל שמא בעלמא אמרי לך. והוא 
הדין במאן דמזבין ליה חצר לחבריה ונמצאו כותלים 
החיצונים שאינם אלא לחצרות שסביבותיה דלא מצי א"ל 
חצר וכותליה זבינת לי:#
#
כד. איתמר הבא לסמוך בצד המצר כלומר הבא 
לסמוך בורו תחלה לצד המצר בזמן שאין 
שם לחבירו בור אחר אביי אמר סומך רבא אמר אינו 
סומך. עד דמרחיק שלשה טפחים. אביי אמר סומך דהא 
לית ליה לחבריה השתא בור קרוב למצר דליתזק מיניה 
האי, ורבא אמר אינו סומך דאמר ליה קא מרפית לה 
לארעאי עד שלשה טפחים סמוך למצר ולא חזיא למהוי 
כותל לבור. ואע"ג דהשתא לית לי למחר חפרנא בור סמוך 
למצר ומצטריכנא לארחוקי מן המצר ששה טפחים 
כשיעור שני [כתלים], דאי לא מרחיקנא ששה טפחים רפיא 
לי ארעא ולא חזיא לבורות כדמפרש ואזיל.#
 ואסיקנא בשדה שאינה עשויה לבורות כגון שדה בית 
הבעל דסגיא לה במיא דמטרא ולא צריכא בור למכנש לה 
מיא דברי הכל סומך. ולא מצי חבריה למימר ליה כי 
היכי דאת אימלכת וחפרת אע"ג דאין עשויה לבורות, דהא 
תרויהי אחד מצרא קימן וכהדדי נינהו, אנא נמי מימליכנא 
וחפרנא, דכיון דאין עשויה לבורות ואכתי לא אימלך 
למעבד בה בור זה נהנה וזה לא חיסר הוא, דהא לא קא 
ממעיט לה לארעא דחבריה מתשמישא דעבידא ליה. כי 
פליגי בשדה העשויה לבורות. כגון שדה בית השלחין דלא 
סגיא ליה במיא דמטרא אלא צריכא לאשקוייה תדירא 
ובעיא בור למכנש לה מיא. דאביי אמר סומך אפי' לרבנן 
דאמרי מרחיקין את האילן מן הבור עשרים וחמש אמה 
דאלמא על המזיק להרחיק את עצמו אפי' במידי דלאו 
גיריה כגון שרשי אילן דלא מזקי ליה השתא לבור דהא 
ליתניהו השתא אלא לאחר זמן, התם הוא דבעידנא דקא 
נטע ליה לאילן המזיק איתיה לבור הניזק הכא בעידנא 
דקא חפר ליה לבור המזיק ליתיה לבור הניזק. ורבא אמר 
אינו סומך אפילו לרבי יוסי דאמר התם זה חופר בתוך 
שלו וזה נוטע בתוך שלו אלמא כל מידי דלאו גיריה
אע"ג דמטי ליה הזיקא לאחר זמן על הניזק להרחיק את 
עצמו אם רצה, דאלו מזיק לא מיחייב לארחוקיה השתא 
משום הזיקא דלאחר זמן, הני מילי התם דבעידנא דקא 
נטע ליה לאילן ליתינהו לשרשין דמזקי ליה לבור (אלא) 
[אבל הכא] מצי אמר ליה כל מרא ומרא דקא מחית קא 
מרפית לה לארעאי. מחמת דנידא כל זימנא וזימנא מחמת 
המרא ותו לא חזיא לבורות והוו להו גיריה. ולאו משום 
חללו של בור קא קפיד, דאדרבא כל היכא דרפיא ארעא 
טפי רכיכא למחפר בה טפי, אלא משום כותל הבור קא 
קפיד, דכל היכא דרפי לא חזי למיהוי כותל לבור 
דמיבלעי ביה מיא ואתי נמי לאינפולי. הלכך אע"ג 
דבעידנא דקא חפר ליה ליתיה לבור כיון דאיתא לארעא 
גופא דמיתזקא הזיקא דקא ממעיט לה מתשמישא דעבידא 
ליה גיריה הוא, ואמטול הכי מיחייב לארחוקי שלשה 
טפחים. דקים להו רבנן דהזקא דמרפי לה לארעא דסמיכא 
ליה לא מטי אלא עד שלשה טפחים, דא"כ הוה ליה 
לארחוקי טפי מן המצר, ומדלא מיחייב לארחוקי טפי 
משלשה טפחים כדבעינן לברורי לקמן (סי' כד ד"ה שמעינן 
הב') ש"מ דהאי הזיקא לא מטי אלא עד שלשה טפחים. 
דאי הוה מרחיק שלשה טפחים מן המצר לא הוה מרפי לה 
לארעא (דארעיה) [דחבריה] כל עיקר, ואי הוה בעי חבריה 
למחפר בירא אחרינא מהך גיסא בצד המצר לא הוה צריך 
לארחוקי אלא שלשה טפחים דהיינו מכותל בורו של 
חבירו, דאשתכח דכל חד מינייהו מרחיק היזיקיה מכותל 
בירא דחבריה שלשה טפחים, לא שנא הזיקא דמרא ולא 
שנא הזיקא דמיא. והשתא דסמיך קמא בצד המצר מרפי 
להו לשלשה טפחים דמאידך גיסא לבד ממאי דרפו 
מחמתיה דמריהו כי חפר ליה לביריה, ומצטרף היזיקא 
דהאי גיסא ודהאי גיסא ומחלחלי לה לארעא ולא חזיא 
למהוי כותל לבור, וכ"ש למהוי כותל בין שני בורות, ותו 
לא יכיל למחפר בירא אחרינא ברחוק שלשה טפחים מן 
המצר כדמעיקרא אלא דחיק ליה הזיקא לארחוקי (שלשה) 
[ששה] טפחים מחלל הבור הסמוך למיצר, ואשתכח דקא 
מפסיד ליה שלשה טפחים מארעיה.#
וקיימא לן כרבא ואליבא דהאי לישנא בתרא, דסוגיין 
כלישנא בתרא. וקי"ל נמי דאביי ורבא הלכה כרבא בר 
מיע"ל קג"ם. מיהו ע"כ לא קאמר רבא אלא לארחוקי מן 
המצר, דאי לא מרחיק הוי גיריה, אבל למיסד בסיד לא 
מיחייב עד דהוה ליה לחבריה בור סמוך למצר ברחוק 
שלשה טפחים. דבשלמא לענין מסמך לחצר כיון דמטי 
היזיקא דמרה לרשותא דחבריה מיד בעי (אחזוקי) 
[ארחוקי], אבל גבי סד בסיד דמשום היזיקא דמיא הוא 
ולאו גירי דרשותא דחבריה הוא, על כרחיך כי מחייב 
אליבא דרבי [יוסי] מטעמא דשלשה טפחים הסמוכין לכותל 
בורו של חבירו דמשתעבדי ליה לכותל הוא דמיחייב, 
והני מילי היכא דאיתיה לבור אבל היכא דליתיה לבור לא 
שייך האי טעמא כלל. ומאן דמותיב תיובתא לקמן מסלע 
הבא בידים דסבר לאוקומה בזה אחר זה ואפ"ה קתני וסד 
בסיד, לטעמא דרבנן קא מותיב כדבעינן לברורה 
בדוכתא*.#
ומקשינן עלה דאביי תנן לא יחפור אדם בור סמוך 
לבורו של חבירו אלא אם כן הרחיק מכותלו של חבירו 
שלשה טפחים ואיתמר עלה אמר אביי ואיתימא רב 
יהודה מכותל בורו שנינו. דשמע מינה דקמא נמי איחייב 
לארחוקי מן המצר כשיעור כותל בורו. חדא, דאי לאו 
דארחיק לא הוה מיקרי כותלו ולא כותל בורו, דלאו כותל 
דידיה הוא אלא מארעה דבר מצרא. ועוד דא"כ לא הוה 
מיחייב שני לארחוקי ג"ט אלא מחלל בורו דראשון דאלו 
כותל רשותא דשני הוא והוה ליה למיתני מבורו. אלא לאו 
דארחיק, ואי לאו דמיחייב אמאי הרחיק. ועוד תנא 
דמתני' אמאי איכפל למיתני מכותלו. וכי תימא 
לאשמועינן (בו) [דכותל בור] שלשה טפחים, ההיא נמי 
מהאי טעמא דמיחייב לארחוקי שיעור כותל הוא דאתיא 
לן, דאי לאו הכי לא יכלת למשמע מינה דכותל בור 
שלשה טפחים הוא, דהרחקת הרשות לאו מידי דקיץ הוא. 
בשלמא לרבא דאמר הבא לסמוך בצד המצר בשדה 
העשויה לבורות אינו סומך ניחא. דמתוקמא ליה מתניתין 
בשדה העשויה לבורות, אלא ללישנא בתרא לאביי דאמר
אפילו בשדה העשויה לבורות סומך קשיא. אמר לך אביי 
מתני' בשבאו שניהם לחפור בבת אחת. דכיון דתרוייהו 
כהדדי נינהו תרווייהו בעי רחוקי מן המצר שלשה טפחים 
דלא ליזקו אהדדי, שנמצא כל אחד מהן מרחיק מכותל 
בורו של חבירו שלשה טפחים. דע"כ לא פליג אביי בשדה 
העשויה לבורות אלא מטעמא דבעידנא דקא חפר ליתיה 
לבור הניזק, אבל היכא דבאו שניהם לחפור בבת אחת כל 
מרא ומרא דמחי כל חד מינייהו איתיה לבירא דחבריה. 
ומתני' דקתני סמוך לבורו של חבירו לאו אחד מינייהו 
בלחוד קאי, דמשמע קא קדים בירא דאידך, אלא אכל חד 
מינייהו קאי, דכי אתו תרווייהו למסמך למצר לא לסמוך 
חד מינייהו עד דמרחיק מכותל בורו של חבירו דקא אתי 
השתא למעבד ג' טפחים.#
ומסתברא דהיכא דבאו שניהם לחפור בבת אחת, 
אפילו בשדה שאינה עשויה לבורות כל חד מינייהו בעי 
רחוקי לדברי הכל, דהא להאי לישנא בתרא דאביי לא 
שני ליה בין עשויה לבורות לשאינה עשויה לבורות, וכי 
מיחייב להו לארחוקי מטעמא דבאו שניהם לחפור בבת 
אחת הוא דמחייב להו לארחוקי, דכמאן דאיתיה לבור 
הניזק דמי, הילכך ל"ש בשדה העשויה לבורות ול"ש 
בשאינה עשויה לבורות מחייב להו לארחוקי ואפילו 
לאביי, וכ"ש לרבא. וכי תימא ודקארי לה לאקשויי מינה 
לאביי מאי קרי לה, נהי דלאביי קשיא אלא לרבא מי 
ניחא, דקתני סמוך לבורו של חבירו, טעמא דאיכא בור הא 
ליכא בור סמיך, ליתני סמוך למצר. וכי תימא רבא 
מוקים לה בשדה שאינה עשויה לבורות, אי הכי דקא 
מסייעא ליה לרבא מדקתני מכותלו ולא קתני מבורו אפילו 
לרבא נמי תיקשי לך, אי בשדה שאינה עשויה לבורות 
(לימא) [למה] ליה לקמא לארחוקי. אלא לעולם בשדה 
העשויה לבורות, ומילתא אגב אורחיה קמ"ל דכותל בור 
שלשה טפחים, דאי לא הוה תני סמוך לבורו אלא סמוך 
למצר לא הוה מיתני ליה אלא א"כ הרחיק מכותלו של 
חבירו, דא"כ הוה משמע דבכותל בית קאי אי נמי בכותל 
שדה, אלא הוה ליה למיתני [אלא] אם כן הרחיק מן 
המצר, וכיון דלא מיירי בכותל בור לא הוה שמענא מינה 
דכותל בור שלשה טפחים.#
ואמרי' תו ת"ש רבי יהודה אומר סלע הבא בידים זה 
חופר בורו מכאן וזה חופר בורו מכאן זה מרחיק שלשה 
טפחים וסד בסיד וזה מרחיק ג"ט וסד בסיד קשיא לאביי 
אמר לך אביי התם נמי כשבאו שניהם לחפור בבת 
אחת. ושמע מינה דלטעמיה דרבא אפילו בזה אחר זה 
נמי הכין דינייהו. וקי"ל כרבא, ודוקא בשדה העשויה 
לבורות. ואם באו שניהם לחפור בבת אחת אפילו בשאינה 
עשויה לבורות ואפילו לאביי וכ"ש לרבא. ומסקנא 
לקמן דה"ה אע"ג דלא בא בידים אלא בא בידים 
אצטריכא ליה סד"א כיון דרכיך ומיפרך בידים ליבעי 
הרחקה טפי קמ"ל דבהרחקה שלשה טפחים סגיא ליה.#
ושמעינן מהני תרתי תיובתא דשיעורא דהבא לסמוך 
בצד המצר דבעי לארחוקי בשדה העשויה לבורות שלשה 
טפחים. ממאי הוי, ממאי מדחזינן סוגיא דגמרא דמסייע 
ליה לרבא משמעתא דמכותל בורו שנינו דאתא 
לאשמועינן דכותל בור שלשה טפחים, ומברייתא דסלע 
הבא בידים דסגיא ליה לכל חד מינייהו בהרחקת שלשה 
טפחים, ש"מ דהבא לסמוך בצד המצר בהרחקת שלשה 
טפחים סגיא ליה. והכי נמי מסתברא, דהא טעמא דהבא 
לסמוך בצד המצר בשדה העשויה לבורות דאינו סומך 
מטעמא דמרפי לה לארעא דחבריה ולא חזיא לבורות הוא, 
דאי מטעמא אחרינא אפילו בשדה שאינה עשויה לבורות 
נמי, וכיון דמטעמא דבור הוא, השתא היכא דאיתיה לבור 
סגיא ליה בשלשה טפחים היכא דליתיה לבור לא כל 
שכן.#
ושמעינן נמי דבשדה שאינה עשויה [לבורות] דקיימא 
לן דדברי הכל סומך, אי אימלך חבריה בתר הכי למחפר 
בירא אחרינא סמוך למצר לא מיחייב לארחוקי מחלל 
בורו דראשון אלא שלשה טפחים, כי דינא דהבא לסמוך 
למצר. ממאי, מדאותביניה לאביי משמעתא דמכותל 
בורו שנינו, אי אמרת בשלמא דאפילו בשדה שאינה 
עשויה לבורות דקיי"ל דסומך לא מיחייב שני לארחוקי 
מחלל בורו דראשון הסמוך למצר אלא שלשה טפחים 
היינו דקשיא ליה לאביי משום דלא משכחת לה דמיחייב 
שני לארחוקי מכותל בורו דראשון אלא בדארחיק קמא מן 
המצר שלשה טפחים, אלא אי אמרת אפילו בשדה שאינה 
עשויה לבורות דקי"ל דסומך כי אתי שני למסמך מחייב 
לארחוקי ששה טפחים, אלמא קננהו ראשון לשלשה 
טפחים הסמוכין משדה חבירו לחלל בורו למהוי כותל 
לבורו, דהא מיחייבת ליה לארחוקי מיניהו ג"ט כמה 
דמיחייב לארחוקי מכותל בור דעלמא, וא"כ היכי מצי 
למידק מינה דהבא לסמוך בצד המצר אינו סומך
ולאקשויי מינה לאביי, ואביי גופיה אמאי דחיק נפשיה 
לאפוקה למתני' מפשטה ולאוקומה בשבאו שניהם לחפור 
בבת אחת, לוקמה כפשטה בזה אחר זה ואפילו בדלא 
ארחיק קמא ולא מידי, וכי קתני מכותלו מהנהו שלשה 
טפחים דקנה מארעא דחבריה למהוי כותל לבורו קתני, 
דהא אמרת דבשדה שאינה עשויה לבורות דקי"ל דדברי 
הכל סומך כי אתי שני למיסמך בעי לארחוקי מחלל הבור 
ששה טפחים, וכיון דמחייב שני לארחוקי מיניה שלשה 
טפחים על כרחך כותל בורו דראשון הוא וכותל בורו 
מיקרי, ואיכא למשמע מינה נמי דכותל בור שלשה 
טפחים, אלא לאו ש"מ דאפילו היכא דקיי"ל דסומך כי 
אתי שני למסמך לא מחייב לארחוקי מן המצר טפי 
משלשה טפחים.#
#
 והכי נמי מסתברא, דאי ס"ד מחייב לארחוקי טפי, 
אדנקיט רבא טעמא משום דאמר ליה כל מרא ומרא דקא 
מחית קא מרפית ליה לארעאי, דמשמע דלא חזיא לבורות 
כדמעיקרא, מיהו אי בעי מארי ארעא למעבד בה בור 
עביד, לימא טעמא משום דאמר ליה למחר חפרנא בירא 
ומחייבת לי לארחוקי ששה טפחים מן המצר. אלא לאו 
ש"מ דאי בעי שני למעבד בירא אחרינא ברחוק שלשה 
טפחים מן המצר לא מצי לעכובי עילויה, ואמטול הכי לא 
הוה יכיל למימר טעמא אלא משום דמרפי לה לארעיה, 
ואיהו גופיה דחיק נפשיה ומרחיק, דלא ניחא ליה לאיניש 
למיטרח בגופיה ובממוניה במידי דאתי ליה מיניה פסידא. 
תדע נמי דהא כי חייביה לארחוקי מחלל בורו של חבירו 
ששה טפחים לאו משום סירכא דחלל הבור הוא דחייבוה 
אלא משום דהיזיקא דכותל בורו הוא דחייבוה, כדקתני 
בהדיא אלא א"כ הרחיק מכותלו של חבירו שלשה טפחים, 
ושלשה דארחיק קמא דלא לזקיה לכותל בורו דבתרא, הא 
ששה. וטעמא דרבא נמי דוקא דמסיק לה משום דאמר ליה 
כל מרא ומרא דקא מחית קא מרפית לה לארעאי, וכבר 
ברירנא (לעיל סי' כד ד"ה ואסיקנא) דה"ט לא שייך גבי חללו 
של בור כלל אלא גבי כותל בור בלחוד הוא דשייך, והתם 
הוא דהוי כותל דבעל הבור, אבל הסומך בצד המצר דלית 
ליה כותל בצד המצר אלא ארעא דחבריה הוא דהויא ליה 
כותל כי אתי מארי ארעא למסמך בירא אחרינא לא 
מיחייב לארחוקי מרשותא דחבריה. הא למה זה דומה 
לבונה חצר סמוך לחצר חבירו שנמצא אחד מכתלי חצר 
הראשונה נעשה כותל מאליו גם לשנייה, דאי בעי בעל 
הכותל למיסמך ליה מאי דבעי לא מצי בעל חצר שנייה 
לעכוביה עילויה, דאי מזיק לכותל דנפשיה קא מזיק. והוא 
דלא אזלי גיריה לחצר חבירו, וה"ה גבי בור לחלל בירא 
דחבריה, דאם כן מיחייב לארחוקי שיעור לאפסוקיה 
גיריה. ולא תימא הנ"מ היכא דסמיך בלא דעתא דחבריה, 
כגון בשדה שאינה עשויה לבורות דאית ליה מדינא 
למסמך, אלא אפילו היכא דאירצי ליה חבריה למיסמך, 
בין בשדה העשויה לבורות בין בשאינה עשויה לבורות, 
כי אתי שני למסמך לא מחייב לארחוקי מן המצר טפי 
משלשה טפחים, דכיון דכי סמיך בדינא לא מיחייב שני 
לארחוקי מיניה טפי כי סמיך מדעת נמי לא מיחייב 
לארחוקיה מיניה טפי.#
נקטינן השתא דהבא לסמוך בור בצד המצר בשדה 
שאינה עשויה לבורות דברי הכל סומך. מיהו כי אתי שני 
למסמך לא מיחייב לארחוקי מחלל בורו דראשון יותר 
משלשה טפחים. והוא הדין היכא דסמך קמא מדעתיה 
דהאי שני, בין בשדה העשויה לבורות בין בשאינה עשויה 
לבורות. ואי שדה העשויה לבורות היא לית ליה לראשון 
רשותא למסמך בלא דעתיה דבר מצרא עד דמרחיק מן 
המצר שלשה טפחים, דלא לרפינהו לשלשה טפחים 
דסמיכי למצר מאידך גיסא דחזו למהוי כותל לבירא 
דעביד חבריה. והני מילי לארחוקי, אבל למיסד בסיד לא 
מיחייב עד דחזי ליה לחבריה בור ברחוק שלשה טפחים 
מן המצר. וכי אתי שני למסמך בעי לארחוקי מן המצר 
שהוא סוף כותל בורו של חבירו שלשה טפחים, ומיחייב 
כל חד מינייהו למיסד בסיד. והני מילי היכא דאתא קמא 
למיסמך לחודיה, אבל אם באו שניהם לחפור בבת אחת, 
לא שנא בקרקע עולם ולא שנא בסלע, לא שנא סלע הבא 
בידים ולא שנא בסלע שאינו בא בידים, בין בשדה 
העשויה לבורות בין בשאינה עשויה לבורות, זה מרחיק 
מן המצר שלשה טפחים וסד בסיד וזה מרחיק שלשה 
טפחים וסד בסיד:#
#
כה. ושמעינן מינה דהבא לסמוך בצד מצרא דחבריה 
מידי דגרים לה או למקצתה לבטולי 
מינה לאלתר תשמישא דחזיא ליה, אי לא עבידא רשותא 
דחבריה לההוא תשמישא סמיך בלא הרחקה ולא מצי 
חבריה לעכוביה עילויה, מידי דהוה הבא לסמוך בור בצד 
המצר בשדה שאינה עשויה לבורות, דאע"ג דכל מרא 
ומרא דקא מחי קא מרפי להו לשלשה טפחים הסמוכין 
למצר ולא חזו לבורות כדאמרן סמיך, דכיון דלא ממעיט 
לה לרשותא דחבריה מתשמישא דעבידא ליה דהא לא 
חזיא לבורות לאו הזיקא הוא. ואי קא מבטיל לה או 
למקצתה לאלתר מתשמישא דעבידא ליה לית ליה רשותא 
למסמך עד דמרחיק שיעורא דלא גרים לבטולה לרשותא 
דחבריה ולא למקצתה מההוא תשמישא דעבידא ליה,
מידי דהוה הבא לסמוך בור בצד המצר בשדה שהיא 
עשויה לבורות, דכיון דכל מרא ומרא דקא מחי קא מרפי 
להו לג"ט הסמוכה למצר ולא חזו למהוי כותל לבירא 
דעביד חבריה עד דמרחיק מן המצר שלשה טפחים. ונפקא 
מינה למאן דאתי למיסמך חלון שיש לו חזקה בתוך ארבע 
אמות לאויר חצר חבירו, דאע"ג דלית ביה היזק ראיה כלל 
בעל החצר מעכב עליו, דהא חצר לבנין עבידא ואי שביק 
ליה למסמך לה חלון שיש לו חזקה קא ממעיט לה 
מתשמישתא דעבידא ליה, דלכי בעי בעל החצר לאגבוהי 
כותלו מצריך ליה לארחוקי מיניה ד"א. דהשתא גבי שדה 
העשויה לבורות דלא קא ממעיט לה לתשמישתא דארעא 
טפי משלשה טפחים, וכי ממעיט להו לאו לגמרי ממעיט 
להו, דאי בעי שני למסמך ברחוק שלשה טפחים מן המצר 
דמטי ליה חלל בורו דראשון מצי סמיך, ואיהו הוא דדחיק 
נפשיה לארחוקי טפי מדעתא דנפשיה כדברירנא (לעיל סי' 
כד ד"ה והכי) קי"ל גבי ראשון דאינו סומך, היכא דממעיט 
מרשותא דחבריה ד"א לגמרי מתשמישא דעבידא ליה דאי 
בעי למבנא לא שבקינן ליה לא כ"ש דאינו סומך.#
#
#
וכ"ת מי דמי, התם גבי שדה כיון דכל מרא ומרא דקא 
מחי מרפי לה לארעיה, היזיקא דשייך בגופא דארעא הוא 
דהא אפסדיה לגופא דארעא דלא חזיא לבורות, וכיון 
דגיריה נינהו מצי מעכיב, אבל גבי חלון דלא מזיק בגופא 
דארעא ולא מידי אלא מחמת דאחזיק ברשותא דנפשיה 
במידי דצריך חבריה לסלוקיה היזיקיה מיניה כדין כל 
הניזקין שקדמו שהמזיק חייב להרחיק את עצמו מהן 
במידי דהוי גיריה, אשתכח דבעל חלון לא מהנו גיריה 
בגופא דחצר ולא מידי. לא ס"ד, דגבי חצר נמי כיון 
דמצי בעל חלון לעכוביה עילויה מכח האי חלון לאגבוהי 
כתלו מכי פתח ליה להאי חלון גיריה דידיה אהנו ביה, מה 
לי מעטה לתשמישתא בהיזקא דמינכר בגופא דארעא, מה 
לי מעטה לתשמישתא בהיזקא דלא מינכר בגופה דארעא, 
אלא מכח הדין דמחייב ליה לארחוקי, ע"כ ל"פ אמוראי 
בהזק שאינו ניכר אלא בדאי עבד ולענין חיוב תשלומין 
אבל לכתחילה היכא דבעי איניש לאזוקי לחבריה בהיזק 
שאינו ניכר מי איכא מאן דאמר דלא מנעינן ליה, מי איכא 
היזק שאינו ניכר טפי מהיזק ראיה דקי"ל דשמיה היזק 
ואע"ג דלא עביד מעשה. וגבי כלאים נמי אע"ג דאיסורא 
בתרויהו [הוא] דשייך חייבוה רבנן למזיק לחודיה למגדר 
כדתניא (לעיל ב,א) מחיצת הכרם שנפרצה אומרין [לו] 
גדור, וכ"ש הכא דמעשה דידיה קא גרמי. ועוד הא קי"ל 
(להלן כה,ב) דמודה ר' יוסי בגיריה ובגרמא דגיריה, והאי 
חלון חמיר טפי מגרמא דגיריה, דאלו התם ספק אתיא מניה 
ספק לא אתיא ואלו הכא ודאי קא ממעיט לה לחצירו 
מבנין. #
#
וכ"ת ואכתי מי דמי, התם כל מרא ומרא דקא מחי הוי 
גיריה, אבל הכא כיון דלא קימא ליה חזקה משעת פתיחה 
עד דחזי ליה בעל החצר ושתיק, אשתכח דמשעת פתיחה 
לאו גיריה הוא, ולכי ידע ביה בעל החצר יכיל למחויי ביה 
ולאפסוקי גיריה. ועוד דהתם כיון דהיזקא לא מצי ניזק 
לאזדהורי מיניה על ידי מחאה הוא לא הוי היזק, דכל 
אימת דבעי מבנא כי מתברר דמחא ביה מעיקרא לא מצי 
לעכוביה עילויה למבנא, הוה ליה זה נהנה וזה לא חיסר 
וכופין על מדת סדום. לא ס"ד, דאי משום גיריה ולאו 
גיריה כיון דלא איחדש ביה בהאי חלון מעידנא דקימא ליה 
חזקה מידי דלא הוה ביה בעידנא דפתחיה גיריה הוא, 
והאי דלא קימא ליה חזקה עד דמתברר דחזייה ניזק 
ושתיק לאו משום דמעיקרא לאו גיריה הוא, אלא מידי 
דהוה אכולהו נזקין דהוי גיריה, דכל כמה דלא מתברר 
דידע בהו ניזק ושתיק לא קיימא ליה למזיק חזקה. ואי 
משום דיכיל ניזק לאפסוקי גיריה דמזיק על ידי מחאה, 
א"כ כל גיריה דעלמא נמי דיכיל ניזק לאפסוקינהו על ידי 
דבר אחר הכי נמי דאית ליה רשותא למזיק למשדנהו 
ביה, אלא כיון דמיטרח ליה לאפסוקינהו היזקא הוא, הכא 
נמי כיון דמצרכא ליה לניזק למחויי ביה ולנטורי מחיתיה 
מן העכברים הזיקא הוא, זה נהנה וזה חיסר הוא, דע"כ לא 
פליגי רבי יהודה ור' יוסי גבי שובר (לקמן קע,ב) אלא 
במקום פסידא דאיכא טעמא דאבד שטרו של זה (אבל הלה 
ודידי) [יאכל הלה וחדי] אי נמי אפלגא כי היכי דלא 
לפסדיה לשעבודיה דהאי נמי מידי דגרים לאפסודיה 
לממוניה הוא, אבל הכא דלית ליה פסידא משום הרויחא 
דחד לא מטרחינן ליה לאידך.#

