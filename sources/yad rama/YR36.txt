אלא מדקאמרינן אע"ג דמחברא בטינא דאינה מכורה, 
וכל שכן היכא דלא מיחברא בטינא, ש"מ דמטלטלא 
בעלמא חשיב לה, ולאו משום דפלגא רשותא לנפשה אלא 
תורת עראי דילה הוא דגרים לה דלא תזדבן,  ותורת קבע 
דילה הוא דגרים לה דתזדבן. והיכא דעשויה בטיט, כלומר 
דשיעי דפנות דידה בטינא, קביעא ולאו לטלטולה עבידא, 
הילכך אע"ג דלא מיחברא בארעא בטינא דסד"א כיון דלא 
חברה בארעא בטינא דעתיה לסלוקיה מהתם ולאו כי גופה 
דארעא דמיא, קמ"ל דכיון דשיעי דפנות דידה בטינא 
ודעיצה בארעא אע"ג דלא מחברא בטינא ודאי לאו 
לטלטולה עבידא, דאם כן לא הוו שיעי לה בטינא. וסופא 
אשמועינן דהיכא דאינה עשויה בטיט אינה מכורה משום 
דלא קביעא ולטלטולא עבידא ואע"ג דמיחברא בארעא 
בטינא. דס"ד אמינא כיון דמיחברא בטינא לקביעותא 
עבידא, כגופא דארעא דמיא ומזדבנא, קמ"ל דכיון דלא 
שיעי דפנות דידה בטינא לטלטולה עבידא, והאי דחברה 
בארעא בטינא לפי שעה (ו)הוא דעבד, דההוא שיעורא בעי 
למשבקה התם ניחא ליה דתיקום שפיר, וכי בעי לטלטולה 
עקר לה ומסליק ליה מהתם, וכיון דאיכא תורת עראי 
עילוה לא מזדבנא. #
וכי תימא לנוסחא דידן נמי קשיא, הא תינח היכא דלא 
אמר ליה היא וכל מה שבתוכה, אלא היכא דאמר ליה היא 
וכל מה שבתוכה כי איכא תורת עראי עילויה נמי אמאי 
אינה מכורה, מי איכא תורת עראי עילוה טפי מתבואה 
התלושה מן הקרקע דודאי דעתיה למשקלה מהתם ולא 
מטייה לביתיה, ואפילו הכי כי אמר ליה היא וכל מה 
שבתוכה מזדבנא אגב ארעא. לא תקשי לך דלא דמי דינא 
דתבואה לשומרה, דאלו תבואה התלושה מן הקרקע ידיעא 
מילתא דדידיה דבעל השדה היא ודעתיה דלוקח עילוה, 
וכיון דאמר ליה היא וכל מה שבתוכה מזדבנא דכי נחית 
לוקח אדעתא דידה קא נחית. ואלו שומרה לאו דרכיה 
דבעל השדה למעבד בה שומרה אלא שומר הוא דעביד לה 
מדיליה וכי מסתלק סליק לה ואזיל, הילכך אע"ג דזימנין 
דהויא נמי דבעל השדה לא רמיא דעתיה עילוה, דכי קא 
נחית אמילי דשכיחי בשאר שדות למרואתיהו קא נחית, 
והאי כיון דלאו מידי דתורתא דשאר שדות הוא למהוי 
שומרה דבעל השדה לאו אדעתא דידה קא נחית, הילכך 
אע"ג דאמר ליה היא וכל מה שבתוכה נמי לא מזדבנא. וכי 
תימא אם כן היכא דעשויה בטיט נמי, שאני התם דכיון 
דשיעא בטינא ודעיצא בארעא תורתא קבע עליה וכגופא 
דמיא ודעתיה דלוקח עילויה, הילכך אע"ג דלא אמר ליה 
וכל מה שבתוכה מזדבנא אגב ארעא, מידי דהוה אצטרוביל 
ומכתשת קבועה וכיוצא בהן דמזדבני אגב ארעא.#
 ואי קשיא לך הא דאמרינן דטעמא דשומרה שאינה 
עשויה בטיט דאינה מכורה משום דאורחא דמילתא דלאו 
דבעל השדה היא ולא רמיא דעתיה דלוקח עילוה ולאו 
אדעתא דידה קא נחית, מאי שנא מהמוכר את הספינה 
דאע"ג דלא מכר לא את העבדים ולא את המרצופין ולא את 
האנתיקי ובזמן שאמר לו היא (ועל) [ו]כל מה שבתוכה הרי 
כולן מכורין, אנתיקי דהוא עסקא דבגוה ואורחא דעלמא 
דלאו דבעל הספינה הוא אלא דתגרי דאגרי לה לספינתא 
הוא, ואפילו הכי היכא דאתרמי דהוי האי עיסקא דמארי 
ספינתא וזבנה לספינתא היא וכל מה שבתוכה מכר את 
האנתיקי. לא תקשי לך, דשאני ספינתא דאע"ג דרובה 
דאנתיקי לפום מנהגא דעלמא לאו דבעל הספינה הוא אלא 
דתגרי דאגרי לה לספינתא הוא, (ד)לא סגיא דלית ליה 
למארי ספינתא בגוה עסקא מדידיה כל דהו, וכיון דעביד 
מרי ספינתא נמי לאתנוחי עיסקא בגוה מדידיה כי אמר ליה 
היא וכל מה שבתוכה דעתיה דלוקח נמי אעיסקא דבגוה.#
ושמעינן מיהא מתניתין דהמוכר את השדה והיה בה 
כרם ואילנות הרי כולן מכורין, דכולהו בכלל שדה נינהו 
לבד מחרוב המורכב וסדן השקמה. והני כולהו דקאמרינן 
בסופא דלא מזדבני, איכא מינייהו דשייר להו מוכר בגוף 
הקרקע, כגון מחיצת הקנים שהיא בית רובע דלא קני לוקח 
זכותא בגוף הקרקע דידה, וכגון הבור והגת והשובך דלא 
קני בהו לוקח זכותא כלל, ואי נמי נפלי הדר מוכר ובני 
להו אי נמי עביד בדוכתייהו מאי דבעי. ואיכא מינייהו 
דקני ליה לוקח לקרקע לגמרי ולית ליה למוכר אלא גופיה 
דההוא מידעם בלחוד, כגון שומירה שאינה עשויה בטיט, 
דעקר לה ואזיל. ומינייהו דמשתייר להו שיעבודא בגופא 
דארעא כל כמה דצריכי לה לארעא, כגון חרוב המורכב 
וסדן השקמה היכא דהוו פחות משלשה, דאע"ג דלית להו 
קרקע לא מצי לוקח למימר ליה עקור חרובך ושקמתך 
שקול וזיל, דכי שיירינהו לאו לעצים שיירינהו אלא 
כדקיימי השתא הוא דשיירינהו, דאי למעקרינהו מאי 
חשיבותייהו דהוו שיור מסתמא ולא מזדבני בלישנא דהיא 
וכל מה שבתוכה, כיון דלמעקר קימי להוו כתבואה 
התלושה מן הקרקע דמזדבנא כלישנא דהיא וכל מה 
שבתוכה דאטו משום דמיחברי לקרקע דזבין ליה ללוקח 
מגרע גרעה זכותיה דלוקח בגויהו:#
>פ:תפח <#
[סט,א] סא. והא דתנן  המוכר את השדה מכר את האבנים  
שהן לצרכה מאי אבנים שהן לצרכה 
הכא תרגימו אבני דאכפי עולא אמר אבנים הסדורות לגדר. 
והני אבני דאכפי דקאמרינן הכא, פרישו לה רבואתא 
אבנים המונחים על העמרים שלא תפזרם הרוח. ולפום 
עניות דעתי לא מסתבר גבן, דהא סוגיא דשמעתין דאע"ג 
דמתקנן לאחותינהו אכפי לא מזדבני אלא היכא דמחתן 
אכפי בשעת מכירה, ואי ס"ד דהני כפי עמרין נינהו, דהויא 
לה תבואה התלושה מן הקרקע, איפכא מסתברא, דהיכא 
דמחתן אעמרים, כיון דעמרים גופיהו לא מזדבני 
(מסתברא) כדקתני בהדיא ולא את התבואה התלושה מן 
הקרקע, אבני דמחתאה עליהו נמי לא מזדבני, והיכא דלא 
מחתן עילוי עמרים אלא אקרקע השדה כיון דקרקע שדה 
מזדבן אבני דמחתן עילויה נמי מזדבני דכקרקע דמו. אלא 
מסתברא לן דמאי אבני דאכפי, אבנים המונחים בעיקרי 
הענפים להטעין את האילן כדאמרינן בפ' במה אשה יוצאה 
(שבת סז,א) אילן שמשיר פירותיו סוקרו בסיקרא וטוענו 
באבנים גדולות, ואינון אבני דאכפי, שעקרי הענפים 
נקראים כיפין, כדאמרינן בפ' מקום שנהגו (פסחים כב,ב) על 
של בין הכיפין ואין אוכלין על של בין השישין. #
ולפום הדין פירושא ודאי סליק לך טעמא דשמעתא 
אליבא דהלכתא. דכי מחתן אכפי, כיון דלצורך כיפי מחתן 
וכפי גופייהו מזדבני דהא מגופא דאילני נינהו, אבני 
דמחתא עליהו נמי מזדבני דמגוף השדה חשיבי. ואלו היכא 
דלא מחתן אכפי, כיון דלא מחתן בדוכתא דצריכי לאו 
כגוף השדה דמיין. #
ועולא אמר אבנים הסדורות לגדר, כלומר במקום הגדר 
זו בצד זו כדרך שמסדרין אותן לבנין. ואע"ג דלא מחברי 
בטינא, דומיא דקנים שבכרם דמוקמינן להו כדמוקמי, 
ודומיא דאבני דאכפי דמוקמינן להו בדמחתאן להו עלוי 
כפי. והיינו טעמא דקאמרינן אבנים הסדורות לגדר ולא 
קאמרינן הסדורות בגדר, לפי שהן עצמן הן הגדר ולא שייך 
למימר בגדר אלא היכא דהוה התם גדר בנוי והוו סדירי 
הני אבנים עילויה, אלא הב"ע דליכא התם גדר אלא הני 
אבני דסדירן, ומאי לגדר, לשם גדר, אי נמי לעשותן גדר, 
כלומר לטוחן בטיט מבחוץ, כדרך שעושין בכפרים 
שסודרים את האבנים זו בצד זו שורה על גבי שורה בלא 
טיט ואח"כ טחין אותן בטיט מבחוץ. #
#
והא תאני רבי חייא אבנים הצבורות לגדר. כעין צבור 
של אבנים שצוברין אותן לקבצן במקום אחד כדי שיהו 
מוכנין לסדרן לבנין, ואע"ג דאכתי לא סדירן. ופריק תאני 
סדורות לגדר. הכא תרגימו  אבני דאכפי. לרבי מאיר 
דאמר (לקמן עח,ב) המוכר כרם מכר תשמישי כרם דמתקנן 
אע"ג דלא מחתן לרבנן הוא דמחתן אכפי בשעת מכירת 
השדה. עולא אמר אבנים הסדורות לגדר לרבי מאיר 
דמתקנן אע"ג דלא סדירא לרבנן הוא דסדירן. ומסתברא 
דאיתא לדהכא תרגימו ואיתא לדעולא, דבין למאן דאמר 
אבני דאכפי ובין למאן דאמר אבנים הסדורות לגדר לאו 
מחובר לקרקע הוא וכל היכא דהני מזדבני הני נמי מזדבני. 
ועולא והכא תרגימו לאו מפלג פליגי אהדדי, אלא מר אמר 
חדא ומר אמר חדא ולא פליגי, דהני והני בכלל אבנים שהן 
לצרכה נינהו. תדע מדלגבי יציע (לעיל סא,א) וסנטר (לעיל 
סח,א) קא טרח גמרא לפרושי פלוגתא דהכא תרגימו ובר 
פלוגתיה לפרושי מאי איכא ביניהו, והכא לא קא מפרש 
מאי איכא ביניהו, ש"מ לא פליגי. הילכך המוכר את השדה 
מכר את האבנים שהן לצרכה, כגון אבני דאכפי, ודוקא 
דמתקנן ומחתן, וכן אבנים הסדורות לגדר, ודוקא דמתקנן 
וסדרן זו בצד זו במקום הגדר כדרך שמסדרין אותן בשעת 
הבנין, ואע"ג דמיחברי בטינא. #
ואת  הקנים שבכרם שהן לצרכו קנים מאי עבידתיהו 
אמרי דבי רבי ינאי קנים המחולקין שמעמידין תחת 
הגפנים לר' מאיר (דמנטפו) [דמשפו] אע"ג דלא מוקמי 
לרבנן הוא דמוקמי. וקי"ל כרבנן. #
מכר את התבואה המחוברת לקרקע ואע"ג דמתאי 
למחצד. ואע"ג דאמרינן בפרק נערה שנתפתתה (כתובות 
נא,א עיי"ש) כל העומד ליגדר כגדור דמי, התם לגבי בעל 
חוב הוא, דטעמא מאי אמור רבנן מטלטלי לבעל חוב לא 
משתעבדי משום דיכול לוה לאברוחינהו ולא סמכא דעתיה 
דבעל חוב מעיקרא עילויהו, הילכך לא משתעבדי ליה 
מדין ערב. דמה דמשתעבדי ליה קרקעות מדין ערב 
דנכסוהי דבר איניש אינון ערבין ביה, והנך דלא יכול 
לאברוחינהו הוא דמשתעבדי מדין ערב שעל אמונתן 
הלוהו, אבל הני דיכול לאברוחינהו לא משתעבדי מדין 
ערב שלא על אמונתן הלוהו. וכיון דטעמא דלא משתעבדי 
ליה מטלטלי לבעל חוב משום דיכול לוה לאברוחינהו, ה"ה 
נמי לגבי מחובר לקרקע כי קאי לתלישה כתלוש חשבינן 
ליה דהא יכול למתלשיה ולאברוחיה. אבל גבי מוכר אע"ג 
דקאי לתלישה נמי לאו כתלוש דמי, דאם איתא דהוה 
דעתיה למתלשיה מקמי מכירה הוה תליש ליה, אי נמי הוה 
משייר ליה בפירוש, ומדלא שייריה ש"מ זבוניה זבניה אגב 
ארעא. ואפי' לרבנן דאמרי מוכר בעין רעה מוכר הכא 
מודו דכי גופה דארעא דמי ומזדבן אגב ארעא. #
ואת מחיצת הקנים שהיא פחותה מבית רובע ואע"ג 
דאלימי. #
ואת השומרה העשויה בטיט דשיעא בטינא, ואע"ג 
דלא מיחברא בארעא. בטינא, סד"א כיון דלא מחברא 
בארעא בטינא לאו למשבקה התם עבידא ולאו כי גופה 
דמיא, קמ"ל דכיון דשיעא בטינא לא חזיא לטלטולה 
ואדעתא דמשבקה התם עבידא וכי גופא דארעא דמיא. 
והוא דנעיצה בארעא, אבל היכא דלא נעיצה בארעא אע"ג 
דשיעא בטינא לא מזדבנא. תדע מדקאמרינן עלה בגמרא 
ואע"ג דלא מיחברא בטינא, דש"מ דוקא דמיחברא בלא 
טינא, דאי אמרת דאפי' היכא דלא מיחברא כלל מזדבן 
לשמעינן דאע"ג דלא מיחברא סתמא דמשמע דלא מחבר 
כלל, אלא מדאיכפל לאשמועינן אע"ג דלא מחברא בטינא, 
ש"מ מיחברא בטינא הוא דלא בעינן, מיהו חיבור מיהת 
בעינן. #
ואת החרוב שאינו מורכב ואת בתולת השקמה ואע"ג 
דאלימי טפי. #
אבל לא מכר לא את האבנים שאינן לצרכה לרבי מאיר 
דלא מתקנן לרבנן דלא מחתן ואע"ג דמתקנן. וקי"ל כרבנן 
ולעולא דאמר אבנים הסדורות לגדר לרבי מאיר דלא 
מתקנן לרבנן דלא סדירן ואע"ג דמתקנן. וקי"ל כרבנן. ולא 
את הקנים שבכרם שאינן לצרכו לרבי מאיר דלא משפו 
לרבנן דלא מוקמי ואע"ג דמשפו. וקי"ל כרבנן. ולא את 
התבואה שאינה מחוברת לקרקע ואע"ג דצריכא לארעא. 
ולא את מחיצת הקנים שהיא בית רובע ואע"ג דקטיני. ולא 
[את] השומרה שאינה עשויה בטיט ואע"ג דמיחברא 
בטינ' בארעא. דכיון דלא שיעא בטינא אדעתא דטלטולה 
עבידא, ואע"ג דמיחברא עראי בעלמא הוא, דהא יכיל 
למעקרה כל אימת דבעי. ולא את החרוב המורכב ולא את 
סדן השקמה ואע"ג דקטיני:#
#
סב. בעי רבי אלעזר מלבנות של פתחים מהו דמחברי 
בטינא לא תיבעי לך דהא מיחברי ואפי' לרבנן 
דפליגי עליה דרבי אליעזר הכא מודו דמזדבני דמגופיהו 
דפתח נינהו. כי תיבעי לך דנקשי בסיכי ולא מחברי מאי. 
לא ידעינן תיקו. הילכך מסתברא דמכורין מספיקא. והוא 
דלא עקרינהו מוכר ואנחינהו ברשותיה כדבעינן למימר 
קמן:#
#
סג. בעי רבי אלעזר מלבנות של חלונות מהו היכא דלא 
מיחברי לא תיבעי לך דלא מזדבני בהדי ביתא  
כי תיבעי לך היכא דמיחברי מי אמרינן לנואי בעלמא הוא 
דעבידי ולאו מגופא דחלונות נינהו או דילמא כיון 
דמיחברי מיחברי. ועלתה בתיקו. ומסתברא דמודה 
דמזדבני כדבעינן לברורי לקמן:#
#
סד. בעי רבי ירמיה מלבנות של כרעי המטה מהו כל 
היכא דמיטלטלי בהדה לא תיבעי לך דהא 
מטלטלי בהדה ולאו מכלל הבית נינהו ולא מזדבני בהדי 
ביתא, כי תיבעי לך היכא דלא מיטלטלי בהדה, ואע"ג 
דלא מיחברי בארעא, מאי תיקו. והני תלתא בעיי דסלקי 
בתיקו דאינון מלבנות של פתחים ושל חלונות ושל כרעי 
המטה, היכי דקימי הני מלבנות בתוך הבית מוקמינן להו 
ברשותא דלוקח מספק ממה נפשך, אי כקרקע דמו הרי הן 
מכורין, אי כתלוש דמו דכיון דבית עצמו מכור הוא והרי 
מלבנות הללו בתוך הבית המכור ברשותא דלוקח קימי, 
וכל תיקו דממונא חומרא לתובע וקולא לנתבע, והני כיון 
דקימי בביתיה דלוקח מוקמינן להו ברשותיה. #
וכ"ת כלך לדרך זו ואינן מכורין ממה נפשך, אי 
כמטלטלי דמו הוו להו כשאר מטלטלין שבבית ואינן 
מכורין, ואי כמקרקעי דמו קרקע בחזקת בעליה קיימת, 
וכיון דעלתה בתיקו אוקמינהו ברשותא דמריהו קמא 
ומספיקא לא מפקינן ממונא. לא ס"ד, דעל כרחיך אי 
כקרקע דמו ליכא לאוקמינהו ברשותיה דמוכר, דהא גופיה 
דקרקע מכור הוא וברשותיה דלוקח קאי ואשתכח דאי 
כקרקע דמי פשיטא לן דמכורין דהא קרקע גופיה מכור 
הוא. ודקאמרת אי כמטלטלי דמי הוו להו כשאר מטלטלי 
שבבית, הא נמי ליכא למימר, דאפילו תימא כמטלטלי 
דמו איכא למימר דמכורין, מידי דהוה אאבנים שבשדה 
שהן לצרכה, בין אליבא דהכא תרגימו דאוקימנא באבני 
דאכפי דאינון אבנים המונחין על הענפים ובין אליבא 
דעולא דאמר אבנים הסדורות לגדר לאו מחוברין אינון 
ואפי' הכי מזדבני, ומידי דהוה נמי אמוכר את בית הבד 
(לעיל סז,ב) לענין ים וממל ובתולות, והוא הדין לגבי 
מלבנות. #
ואמטול הכי איתינן להו להני בעיי דמיירי במוכר את 
הבית הכא גבי המוכר את השדה ולא איתינן בהדי הילכתא 
דהמוכר את הבית, משום דדמו להני תשמישי דשדה 
דאע"ג דלא מיחברי מזדבני אגב שדה, ודמו נמי לשומרה 
שאינה עשויה בטיט דאע"ג דמיחברא בטינא לא מזדבנא. 
ואמטול הכי קא מיבעיא לן גבי מלבנות, כשומרה העשויה 
בטיט מדמינן להו ומזדבני, אי נמי כאבני דאכפא וכקנים 
שמעמידין אותן תחת הגפנים, או דילמא כשומרה שאינה 
עשויה בטיט מדמינן להו ואע"ג דמיחברא בטינא לא 
מזדבנא. ועלתה בתיקו. וכל תיקו דממונא חומרא לתובע 
וקולא לנתבע. והכא כיון דקימי ברשותיה דלוקח לא 
מפקינן להו מיניה. אבל ודאי אי קימי הני מלבנות 
ברשותיה דמוכר אע"ג דתפשינהו מרשותיה דלוקח בעדים 
לא מפקינן להו מיניה, דהא מעיקרא דידיה הוו ומספיקא 
הוא דמוקמינן להו ברשותא דלוקח, דמספיקא לא מפקינן 
ממונא, וכיון דקימי השתא ברשותיה דמוכר דהוא מריהו 
קמא כל שכן דלא מפקינן להו מיניה:#
#
סה. הרי אמרו המוכר את השדה לא מכר את מחיצת 
הקנים שהיא בית רובע אמר רבי חייא בר אבא 
אמר רבי יוחנן לא מחיצת הקנים בלבד אמרו אלא אפילו 
ערוגה קטנה של בשמים ויש לה שם בפני עצמה אין 
נמכרת עמה אמר רב פפא והוא דקרו לה בי ורדי 
דפלניא:#
#
סו. ולא את חרוב המורכב ולא את סדן השקמה [סט,ב] 
מנא הני מילי אמר רב יהודה אמר שמואל 
דאמר קרא ויקם שדה עפרון אשר במכפלה וכל העץ אשר 
בשדה אשר בכל גבולו סביב מה שצריך לגבול יצאו חרוב 
המורכב וסדן השקמה שאין צריכין לגבול. לפי שיש להן 
שם בפני עצמן וניכרין מחמת שמן:#
#
סז. סביב א"ר משרשיא מכאן למצרים מן התורה. 
ומפני שני דברים צריך למצרים, האחד כדי 
שלא יוכל המוכר לדחותו בשדה אחרת או בבית אחר, 
והב' כדי שיהא מה שבתוך המצרים נמכר. ובלבד שלא יהא 
דבר שיש לו שם בפני עצמו:#
#
סח. א"ר ירמיה האי מאן דמזבין ליה ארעא לחבריה 
צריך למכתב ליה קני לך דיקלין ותאלין הוצין 
וצנין ואע"ג דכי לא כתב ליה הכי קני אפ"ה שופרא 
דשטרא הוא. דאי משייר חד מיניהו איהו לחודיה הוא 
דהוי שיור, אבל שארא לא דהא אדכירינהו בפירוש ואי לא 
כתב ליה הכי ושייר חד מיניהו, זימנין דאיכא למימר 
דשייר כולהו כדבעינן למימר קמן:#
#
סט. א"ל לבר מדיקלא פלניא חזינא אי דיקלא טבא 
הוא שיוריה שייריה לחודיה והשאר מכור ואי 
דיקלא  בישא הוא כל שכן הנך. דלהכי שייריה לדידיה 
לאשמועינן דאפילו האי דבישא הוא שייר, וכ"ש שאר 
דיקלי. ודוקא היכא דלא זבנינהו לשאר דיקלי בפירוש 
כדאמרינן לעיל:#
#
ע. א"ל ארעא ודיקלי חזינן אי אית ליה דיקלי יהיב ליה 
תרי דיקלי ואי לא זבין ליה תרי דיקלי ואי 
משעבדי פריק ליה תרי דיקלי. הדין הוא גירסא דאשכחן 
בנוסחי דילן, ואף רבינו יצחק בעל הלכות ז"ל הכין הוה 
גריס לה. מיהו חזינא ליה לרבנו האי גאון ז"ל בספר מקח 
וממכר  דהוה גריס לה הכין, ארעא ודיקלי אי אית בה 
דיקלי יהיב ליה תרי דיקלי אית בה ומשתעבדי פריק ליה 
תרי דיקלי לית בה דיקלי זבין ליה תרין דיקלי. ונוסחא 
דגאון נוסחא דסמכא הוא. וש"מ לפום הדין נוסחא דגאון 
דכל היכא דאית ליה למוכר דיקלי בארעיה אע"ג 
דמשעבדא לאחר [מיחייב] מדינא למפרקינהו [ו]לא מצי 
דחי ליה ללוקח בדיקלי דזאבין ליה משוקא או בדיקלי דאית 
ליה בשדה אחרים, דמסתמא דעתא דתרויהו אדיקלי 
דקימי בההיא ארעא דזבינא ליה ללוקח. אבל ודאי כי לית 
בה דיקלי מוכחא מילתא דכי אתני בהדיה אפילו אדיקלי 
מעלמא אתני בהדיה והויא לה ארעא זביני ודיקלי תנאה 
כדבעינן לברורי לקמן. #
ולהאיך גירסא קמא נמי הכין מיפרשא כי טעמא דהאי 
גירסא דגאון. ואיכא לפרושה נמי לגירסא קמא הכין, 
דהיכא דא"ל ארעא ודיקלי מזביננא לך, חזינן, אי אית ליה 
דיקלי מדידיה יהיב ליה תרי דיקלי ואפילו בארעא אחריתי 
ולאו מקח טעות הוא. וקמ"ל נמי דכל היכא דאית ליה 
מדיליה לא מצי דחי ליה בדיקלא מעלמא ולא הוי מקח 
טעות. ואי משעבדי ליה לשוכר תרי דיקלי לא אמרינן 
כמאן דלית ליה דמי אלא כיון דיכיל מדינא למפרקינהו 
מיחייב למפרקינהו ולאוקמינהו קמיה, דכל היכא דאית ליה 
דיקלי מדידיה קננהו לארעא ודיקלי בתורת זביני ולא מצי 
דחי ליה בדיקלי אחריני. והיכא דלית ליה דיקלי מדיליה 
כלל קניא לארעא בתורת זביני זאבין, והוו להו דיקלי 
תנאה לזביני דארעא. דהאי דאמרינן [יהיב ליה] ליה תרי 
דיקלי לאו למימרא דמחיבינן ליה למוכר למזבן ליה תרי 
דיקלי, דהא אין אדם מקנה לחבירו דבר שלא בא 
לעולם, אלא לקיומיה תנאיה קאמרינן, דכי אמ"ל ארעא 
ודיקלי מזביננא לך לא מצי לוקח למימר ליה לא שקילנא 
מינך אלא ארעא דאית בה תרי דיקלי, ואי לא מקח טעות 
הוא דעבדת בי. אלא כיון דיהיב ליה ארעא וזאבין ליה 
דיקלי מן השוק קימיה לתנאיה ולאו מקח טעות [הוא]. תדע 
דלענין מקח טעות קא מיירי, מדאמרינן גבי ארעא בדיקלי 
חזינן אי אית בה דיקלי קני ואי לא מקח טעות הוא דעבד 
ביה, דהא כולה מילתא לענין מקח טעות קא מיירי. #
ומסתברא דאי מוכר לא ניחא ליה למזבן ליה דיקלי 
ולוקח ניחא ליה לקיומי זביני דארעא ולנכויי ליה מדמי 
דפסק בהדיה כשיעור דמי דתרי דיקלי, הדין עם הלוקח. 
והא דמיא לההיא דתנן בפ' הזרוע והלחיים (חולין קלב,א) 
א"ל מכור לי בני מעיה של פרה זו והיו בהן מתנות כהונה 
נותנן לכהן ואינו מנכה לו מן הדמים, לקח הימנו במשקל 
נותנן לכהן ומנכה לו מן הדמים. והא מתנות לגבי טבח 
כמאן דזבין מידי דלאו דיליה דמי, וכיון דאתברר דזבין 
מידי דלאו דיליה בכלל מידי דאית ליה, דהא זבין מתנות 
דלאו דיליה בכלל בני מעים דהוו דיליה, קני להו לוקח 
לשאר בני מעים דאיתנהו דמוכר ומנכה לו מן הדמים לפי 
חשבון המתנות. הכא נמי, כיון דזבין ארעא דאית ליה 
בהדיה דיקלי דלית ליה, קני ארעא ומנכה ליה מן הדמים 
כשיעור דמי דיקלי דלית ליה:#
#
עא. א"ל ארעא בדיקלי מזביננא לך חזינן אי אית ביה 
תרי דיקלי קני ואי לא מקח טעות הוא דעבד 
ביה. ולא מצי א"ל יהיבנא לך תרי דיקלי מעלמא. וה"ה 
גבי לוקח, דאי בעי לקיומי למקח ע"מ לגבות מן הדמים 
לאו כל כמיניה. ולא דמי לדינא דמתנות, דשאני התם 
דמעיקרא מכור לי בני מעיה של פרה זו סתמא אמר ליה 
ומסתמא לא זבין ליה אלא מאי דאית ליה. #
אמר ליה ארעא לדיקלי מזביננא לך דחזיא לדיקלי 
קאמר ליה [ו]יהיב ליה ארעא דחזיא לדיקלי:#
#
עב. א"ל לבר מאילני דאית בה אי אית בה אילני לבר 
מאילני ואי אית בה גופני לבר מגופני ואי אית 
בה דיקלי לבר מדיקלי. כלומר אי אית בה אילני ותו לא, 
לבר מאילני קאמר ליה, וקני ליה לארעא לבר מאילני דאית 
בה דלא קני להו. ואי לית בה אלא גופני קני לה לארעא 
לבר מגופני. ואי לית בה אלא דיקלי קני לה לארעא 
ולגופני לבר מאילני דלא קני. ואי אית בה אילני ודיקלי, 
לבר מאילני קאמר ליה, וקני להו לדיקלי אגב ארעא, 
דדיקלי לא קרו להו רובא דאינשי אילני. ואי איכא גופני 
ודיקלי, לבר מגופני קאמר ליה, ואע"ג דדיקלי מיקרו 
אילני טפי מגופני, הכא היינו טעמא משום דל"ש גופני 
ול"ש דיקלי לא קרו להו  רובא דאינשי אילני, והאי כיון 
דאמר לבר מאילני ולית בה אלא גופני ודיקלי על כרחיך 
הא חזינן דאיכוון למקרי אילני למידי דלאו אורחא דאינשי 
למקרי אילני, וכי היכי דאיכא למימר דלשיורי דיקלי 
קאתי (הם) הכי נמי איכא למימר דלשיורי גופני הוא 
דקאתי. ובדין הוא דאי הוו שוו תרוייהו הוה איכא למימר 
דלשיורי דיקלי קאמר, אלא הכא היינו טעמא משום דגופני 
חשיבי טפי, וכיון דשייר ההוא דחשיב טפי הוא דשייר, 
ועוד דקי"ל יד בעל השטר על התחתונה:#
#
עג. והיכא דאיכא רברבי וזוטרי רברבי דחשבי הוא 
דשייר דאמר רב כל שעולין לו בחבל מחמת 
שהוא גבוה הוי שיור. היכא דשייר ההוא מינא בפירוש. 
וכל שאין עולין לו בחבל לא הוי שיור. אלא מזדבן אגב 
ארעא בהדי שאר אילני. [ע,א] ודייני גולה אמרו כל 
שהעול דכובשו לא הוי שיור. כלומר כל שהעול של בקר 
כובשו מחמת שהוא נמוך לא חשיב ולא הוו שיור דכארעא 
דמי וכל שאין העול כובשו הוי שיור. ולא פליגי הא 
בדיקלי הא באילני. כלומר הא דשייר בדיקלי הא דשייר 
באילני, כגון היכא דאמר לבר מדיקלי אי נמי אמר לבר 
מאילני וליכא אלא דיקלי, כיון דאורחייהו למגבה טפי 
ודרכן לעלות להן בחבל, כל שעולין לו בחבל הוי שיור, 
וכל שאין עולין לו בחבל לא הוי שיור, משום דלא חשיב 
כדיקלי. והיכא דשייר באילני, כגון דאמר ליה לבר מאילני 
ואיכא אילני, כיון שאין דרכן לגבוה כל כך כדי שלא יעלו 
להן בחבל אפי' בבציר מהכי שייר, הילכך כל שאין העול 
כובשו הוי שיור וכל שהעול כובשו לא הוי שיור. והני 
מילי היכא דאיכא רברבי וזוטרי. אבל היכא דליכא אלא 
זוטרי שיורי שיירינהו. דאי לא תימא הכי מאי (בו) שייר. 
תדע דהא כי אמר ליה לבר מאילני וליכא אלא דיקלי או 
גופני אמרינן כיון דליכא אילני אהני גופני או אהני דיקלי 
הוא דאהני, הכא נמי אע"ג דקטיני נינהו כיון דליכא 
אחריני ודאי עליהו הוא דאהני:#
#
עד. בעא מיניה רב אחא בר הונא מרב ששת חוץ 
מחרוב פלוני המורכב חוץ מסדן פלוני מהו. 
אותו חרוב ודאי לא קנה דהא שייריה בפירוש, שאר 
חרובין המורכבין קני או לא קני. מי אמרינן כיון דבסתמא 
לא קני חרוב המורכב וסדן השקמה ואצטריך לשיוריה 
מינייהו חד חרוב, מוכחא מילתא דאקנויי אקני ליה שאר 
חרובין, דאי לאו הכי לא הוה צריך לשיוריה להאי, 
ומדשייריה להאי גלי אדעתיה דאקני ליה הנך. או דילמא 
שאר חרובין נמי לא קני להו מכללא עד דמקני לה נהליה 
בפירוש. #
א"ל לא קני. וכן הלכה. איתיביה חוץ מחרוב פלוני חוץ 
מסדן פלוני אותו חרוב לא קנה מאי לאו אותו חרוב הוא 
דלא קנה הא שאר חרובין קני א"ל שאר חרובין נמי לא 
קני תדע דאלו א"ל שדי מכורה לך חוץ משדה פלונית 
הכי נמי דמדלא שייר אלא שדה פלוני ההיא הוא דלא קני 
הא שאר כל שדותיו קני. והא חדא שדה בלחוד הוא דזבין 
ליה אלא לדמי הכא נמי לדמי. כלומר אלא לדמי, 
דאמרינן לעולם לא זבין ליה אלא חדא שדה והאי דאמר 
ליה חוץ משדה פלונית, חוץ מדמי שדה פלונית קאמר 
ליה, דאשתכח דשייר לנפשיה בשדה המכור כשיעור דמי 
אותה שדה פלונית. הכא נמי, אע"ג דאמר ליה שדה אני 
מוכר לך חוץ מחרוב פלוני לאו למימר דזבין ליה שאר 
חרובין, דבסתמא לא מזדבני בכלל השדה, והאי דא"ל חוץ 
מחרוב פלונית [חוץ מדמי חרוב פלונית] קאמר, דאשתכח 
דשייר בגוף השדה כשיעור דמי אותו חרוב. וברייתא נמי 
דקתני אותו חרוב לא קנה לאו אגופיה דההוא חרוב קאמר, 
דהא אפילו שאר חרובין נמי לא קנה, אלא הכי קאמר, 
כשיעור דמי אותו חרוב לא קנה מן השדה אבל שאר השדה 
קנה. #
והני מילי היכא דההוא חרוב דשייריה ה"נ הוי מורכב, 
דכיון דבסתמא לא מזדבן על כרחיך לאו לשיוריה גופיה קא 
מכוין אלא לדמי דידיה קאמר, דומיא דשדי אני מוכר לך 
חוץ משדה פלונית. אבל היכא דלא הוי מורכב, כיון 
דבסתמא מזדבן לשיורי גביה קא מיכון. הילכך חזינן, אי 
טבא הוא שיורי שייריה, וההוא חרוב הוא דלא קני, אבל 
שאר חרובין שאינן מורכבין קני. ואי בישא הוא כל שכן 
הנך כדאמרינן גבי דיקלא. ואפילו לחרוב המורכב נמי, 
דוקא היכא דלא כתב ליה דזבין ליה כל השדה כולה 
בפירוש ולא כתב ליה ולא שיירית בזבנאי אילין קדמי 
כלום, אבל היכא דזבין ליה כולה שדה היא וכל מה 
שבתוכה בפירוש ואילין מצרנהא וכתב ליה ולא שיירית 
בזבינאי אילין קדמי כלום, אע"ג דאמר ליה חוץ מחרוב 
פלונית, אותו חרוב הוא דלא קני אבל שאר חרובין קנה. 
ואין צריך לומר דבשדה לא שייר ולא מידי. מאי טעמא, 
דכיון דאי לא שייריה לחרוב מסתמא הוה קני ליה, דהא 
כתב ליה ולא שיירית בזבינאי אילין קדמי כלום, ולא גרע 
מהמוכר בית לחבירו בבירה גדולה. על כרחיך כי אצטריך 
לשיוריה לחרוב גופיה הוא דאצטריך,  ומדלא אתני אלא 
אהאי חרוב ש"מ דזבוני זבין ליה שאר חרובין, ואותו חרוב 
הוא דלא קנה הא שאר חרובין קנה. ואיכא למימר נמי 
דברייתא דקתני אותו חרוב לא קנה בהכי מתוקמא ולא 
צריכינן לאוקמה לדמי:#
עה. איכא דאמרי הכי בעא מיניה רב אחא בר הונא 
מרב ששת חוץ מ[חצי] חרוב פלוני המורכב 
חוץ מחצי סדן פלוני מהו שאר חרובין המורכבין ודאי לא 
קני דהא לא גלי אדעתיה דזבוני זבניננהו, דאיכא למימר 
דהאי דאמר ליה חוץ מחצי חרוב פלוני לאו למימרא דזבין 
ליה הנך אלא למעוטי אידך פלגא הוא דקאתי, כי תבעי לך 
מה ששייר באותו חרוב פלוני, והוא החצי השני ששירו 
מכלל תנאו שלא התנה עליו, קני ליה לוקח או לא קנה. מי 
אמרינן מדשייר פלגא על כרחיך אידך פלגא זבוני זבניה, 
או דילמא בסתמא לא קני. #
אמר ליה לא קני. איתיביה חוץ מחצי חרוב פלוני חוץ 
מחצי סדן פלוני שאר חרובין המורכבין לא קנה מאי לאו 
שאר חרובין הוא דלא קנה הא מה ששייר באותו חרוב ולא 
הזכירו קנה א"ל לא קני. כלומר אפילו מה ששייר באותו 
חרוב ולא הזכירו לא קנה, ומאי שאר חרובין דקתני 
ונמצא שאר אותו חרוב בכלל. תדע דאלו א"ל שדי מכורה 
לך חוץ מחצי שדה פלונית ההוא פלגא דשייריה לנפשיה 
הוא דלא קני הא אידך פלגא קני, והא חדא שדה בלחוד 
הוא דזבין ליה, אלא לדמי הכא נמי לדמי. כלומר אלא על 
כרחיך כי א"ל חוץ מחצי שדה פלונית לאו לגוף חצי שדה 
פלונית קאתי לשיוריה, דהא מסתמא נמי לא הוה מזדבן 
בכלל האי שדה אחריתי דזבין ליה, ומדלא הוה צריך 
לשיוריה לפלגא דההיא שדה פלונית לדמי דידיה קא 
מיכוין לשיוריה, דאשתכח דשייר בשדה המכר כדי דמי 
חצי אותה שדה פלונית. הכא נמי כי אמר חוץ מחצי חרוב 
פלונית, כיון דלא צריך לשיוריה לנפשיה ודאי לדמי דידיה 
קא מכוון, והוה כמ"ד חוץ מחצי דמי חרוב פלוני, 
דאשתכח דשייר לנפשיה בשדה המכר מגוף השדה כשיעור 
חצי דמיו של אותו חרוב לבד מכולהו חרובין המורכבין 
דלא קנה. #
ודוקא בחרוב המורכב כדאמרינן טעמא לעיל, אבל 
בחרוב שאינו מורכב, אי טבא הוא, שיורי שייריה לפלגיה 
ופלגא הוא דלא קני, הא מה ששייר באותו חרוב ושאר 
חרובין שאינן מורכבין קני. ואי בישא הוא (הוא) וכל שכן 
דשייר הנך. ואפי' בחרוב המורכב נמי דוקא היכא דמסתמא 
לא הוה מזדבן כדברירנא לעיל:#
#
עו. בעא מיניה רב עמרם מרב חסדא המפקיד אצל 
חבירו בשטר וא"ל החזרתי לך מהו מי אמרינן 
מיגו דאי בעי אמר נאנסו מהימן השתא נמי מהימן או 
דילמא א"ל מפקיד אם איתא דאהדרתינהו ניהלי שטרך 
בידי מאי בעי אמר ליה מהימן ולימא ליה שטרך בידי 
מאי בעי אמר ליה ואי אמר ליה נאנסו מי מצי א"ל שטרך 
בידי מאי בעי א"ל [ע,ב] סוף סוף לאו שבועה בעי. 
ופרקינן מאי נאמן נאמן ובשבועה. מיגו דאי בעי אמר ליה 
נאנסו נאמן, ובשבועה. והאי שבועה דאורייתא היא 
דומיא דשבועה דנאנסו דמיחייב שבועת (היורשין) 
[השומרין]. וכן הלכה:#
#
#
עז. לימא כתנאי שטר כיס היוצא על היתומים דייני 
גולה אמרו נשבע וגובה כולו ודייני ארץ 
ישראל אמרו נשבע וגובה מחצה סברוה דכולי עלמא 
אית להו כנהרדעי דאמרי נהרדעי האי עיסקא פלגא מלוה 
ופלגא פקדון. ואי הוה איתיה למקבל והוה טעין נאנסו הוה 
מהימן אפלגא דפקדון בשבועה. והכא גבי יתמי במאי 
פליגי, מאי לאו בהא קמפלגי דמר סבר מצי אמר ליה 
שטרך בידי מאי בעי ומר סבר לא מצי א"ל שטרך בידי 
מאי בעי. כלומר דדייני גולה דאמרי נשבע וגובה כלו 
סבירא להו דאע"ג דאי הוה איתיה למקבל והוה טעין נאנסו 
הוה מהימן בשבועה אי טעין החזרתיו לך, לא מהמנינן ליה 
משום מיגו דאי בעי אמר נאנסו, דמצי מפקיד א"ל למקבל 
שטרך בידי מאי בעי. דלא אמרינן מגו אלא היכא דליכא 
ריעותא גבי מריה מגו, וכיון דאלו הוה אבוהון דהני יתמי 
קיים לא הוה מהימן למימר החזרתיו לך אפילו אפלגא 
דפקדון, דא"ל מרי עיסקא אם כן שטרך בידי מאי בעי, 
ליתמי נמי לא טעין טענינן להו, [דלא טענינן להו] ליתמי 
מילתא דלא יכיל אבוהון למטען. ואי משום טענת נאנסו 
דאי הוה אבוהון קיים והוה טעין נאנסו הוה מהימן, ה"מ 
היכא דאיתיה למקבל וקא טעין נאנסו, אבל מסתמא לא 
טענינן להו ליתמי דידיה, דאם איתא דאיתניסו עיסקא 
גביה לא סגיא דלא הוה משתעי צעריה לאחריני, ואיהו 
דאמר מילתא דאית ליה קלא. והאי מדלא נפיק עליה קלא 
וליכא סהדי דאמר דאיתניס ליה מידי מההוא עיסקא, 
מוכחא מילתא דלא איתניס ליה מידי, ואמטול הכי לא 
טענינן להו ליתמי דידיה. מידי דהוה אטענת פירעון 
למסקנא  דשמעתא אליבא דמאן דאמר נשבע וגובה כלו, 
דאם איתא דפרעתיה מימר הוה אמר, וכל שכן גבי אונסין 
לדברי הכל, דאם איתא דאיתניס אגב צעריה מימר הוה 
אמר. ואם נפשך לומר דטעמא דאונסין לדברי הכל, וטעמא 
דפרעון למסקנא דשמעתא אליבא דמאן דאמר נשבע וגובה 
כולו, דהויא לה הא מילתא לגבי יתמי כמקום שיש (רועה) 
[רואה] דלא מיפטר אלא בראיה. והא דמיא לההיא 
דאמרינן בפרק השוכר את האומנין (ב"מ פג,א) ארבע מאה 
דני חמרא כי תקפי קלא אית ליה למילתא זיל איתי ראיה 
ואיפטר. ואמטול הכי קאמרי דייני גולה נשבע וגובה כולו, 
דהא ליכא למיחש לא לפרעי ולא לאונסין. ודייני ארץ ישראל  
דאמרי נשבע וגובה מחצה סבירא להו דאמרינן מיגו אפי' 
היכא דאיכא ריעותא דשטרך בידי מאי בעי, דכיון דאלו 
הוה טעין מקבל או שומר נאנסו הוה מהימן, דהא לא שייך 
בה טענה שטרך בידי מאי בעי, כי טעין החזרתיו לך נמי 
מהימן משום מיגו דאי בעי אמר נאנסו, ולא מצי מפקיד 
למימר שטרך בידי מאי בעי. והכא גבי שטר כיס היוצא על 
היתומים, כיון דאי הוה אבוהון קיים והוה טעין החזרתיו 
לך הוה משלם פלגא דמלוה ומשתבע אפלגא דפיקדון 
ומיפטר, כי מית נמי טענינן להו ליתמי, והרי בעל השטר 
נשבע שלא נפרע, דהבא ליפרע מנכסי יתומים לא יפרע 
אלא בשבועה, וגובה מחצה דמלוה ופלגא דפקדון פסיד. 
אבל מטעמא דאונסין לא, דכולי עלמא מודו דאם איתא 
דאיתניס מימר הוה אמר. #

