הוא, דתנן בפרק הקורא את המגילה (מגילה יז,א) קראה 
סירוגין ומתנמנם יצא, ומשום דלא הוה מיתוקם להו לרבנן 
התם בשאר לישני דסירוגין דאם כן אמאי יצא, אמטול 
הכי אמרינן עלה (שם יח,א) לא הוו ידעי רבנן מאי סירוגין 
שמעוה לאמתא דבי רב דקאמרא להו לרבנן דעיילי פיסקי 
פיסקי עד אימתי אתם נכנסין סירוגין סירוגין, והתם הוא 
משמע נוטל אחד ומניח אחד. ואל תתמה, דכמה מילי 
בקראי ובלישנא דרבנן דמשמשי תרי או תלתא לישני.#
הני בעיי כולהו עלו בתיקו. הילכך כולהו נמי לא קני 
אלא חדא פיסקי' להדי חד מצר, גבי סיים לו את הקרנות. 
וגבי סירוגין לא קני אלא חד פיסקא כנגד המצר הסמוך לו 
כמין תלם פשוט, והוא דהוי תשעת קבין. וגבי כמין גמא 
קני נמי חד פיסקא להדי חד כמין גמא באלכסון. והוא דהוי 
נמי תשעת קבין, דכיון דזבין ליה שדה לא מצי למדחייה 
בפחות מתשעת קבין דבבציר מהכין לא מיקריא שדה. 
וליכא למימר נמי דשקיל חד פיסקא סמוך לכל מצר דמצר 
ליה, דא"כ אשתכח דקא שקיל כמה פיסקי דמתפלגי 
מהדדי וחדא שדה זבין ליה תרתי תלת שדות לא זבין ליה. 
הילכך דינא הוא דלא שקיל אלא חדא פיסקא, והוא דהויא 
תשעת קבין. ובכולהו יד מוכר על העליונה למיתב ליה 
אהי מצרא דבעי מהנך מצרי דמצר ליה. הדין הוא סברא 
דילן בהני בעיי. וחזינא להו לרבואתא קמאי דפסקו בהו 
חולקין בי דינא, דכל ממון המוטל בספק חולקין במידי 
דלא הוה קאי מעיקרא בחזקתיה דחד מיניהו דליכא 
לאוקומיה בחזקה דמרי קמא, אבל במידי דאיכא לאוקומי 
בחזקת דמרי קמא מוקמינן ליה בחזקה דמרי קמא והמוציא 
מחבירו עליו הראיה. ואפילו במטלטלי דלא קימי ברשותא 
דחד מינייהו כדאיתא בפרק השואל ב"מ ק,א) גבי המחליף 
פרה בחמור וילדה, וכל שכן במקרקעי. ואפי' היכא דקימי 
ברשותא דלוקח, דקי"ל קרקע בחזקת בעליה קימת, 
(בכ"ש) [וכ"ש] הכא דאכתי קאי מוכר בנכסי. אלא 
מחוורתא דדינא בכולהו הני בעיי כדכתיבנא, לא שנא מכר 
ולא שנא מתנה, דקרקע בחזקת בעליה קיימת:#
#
כג. מצר לו מצר ראשון ומצר שני ומצר שלישי ומצר    
רביעי לא מצר לו. כגון שמצר לו רוח מזרחית 
ורוח צפונית ורוח דרומית, ואלו רוח מערבית לא מצר לו. 
אמר רב קנה הכל חוץ ממצר רביעי. כלומר קנה כל השדה 
חוץ מגופו של מצר הרביעי שלא מכר לו, והוא  תל של 
אבנים או של עפר שמפסיק בין שדה לשדה, דכיון דמצר 
ליה שלשה מצרים סמוכין זה לזה והרי קצות שני המצרים 
שמצר לו זה כנגד זה נמשכין והולכין עד סוף השדה, כולה 
שדה אקני ליה, דהא כולה בגו הנך מצרי דמצר ליה קימא. 
והאי דלא מצר ליה מצר רביעי, לשיורי גופו של מצר 
רביעי דסמיך ליה העומד על שפת השדה להפסיק בינה 
ובין חברתה הוא דשייריה, ואע"ג דמובלע בין שני המצרים 
שמצר לו. אבל בגופה של שדה לא שייר ולא מידי.#
ושמואל אמר קנה הכל ואפילו מצר רביעי. דכיון 
דמיבלע האי מצר רביעי בין הנך תרי מצרי דמצר ליה 
מכאן ומכאן תו לא אצטריך לממצר ליה מצר רביעי, 
דממילא ידענא דמתחינן חוט (מקצת) [מקצה] מצר ראשון 
ועד (קצת) [קצה] מצר שלישי ונמצא מצר רביעי בכלל 
ולאו משום דשייר מידי.#
ורב אשי אמר לא קנה אלא תלם אחד על פני כולה, 
חוץ מעל פני מצר רביעי שלא מצר לו. סבר לה כרב דאמר 
שיורי שייר ומדשייר בהא שייר נמי בכולהו. כלומר סבר 
לה כרב דאמר האי דלא מצר ליה מצר רביעי, לשיוריה 
למצר רביעי הסמוך לו הוא דאיכוון, ומדשייר במצר 
רביעי גופיה אע"ג דקאי ביני הנך מצרי דמצר ליה [שייר] 
נמי בכולה שדה אע"ג דקימא ביני מצרי דמצר ליה.#
אמר  רבא הלכתא קנה לה הכל חוץ ממצר רביעי. 
כלומר קנה כל השדה חוץ מגופו של מצר רביעי 
כדפרישנא לטעמא דרב. ולא אמרן אלא דלא מיבלע, 
כלומר שהמצרים שמצר לו הסמוכין למצר הרביעי מזה 
ומזה אינן מגיעין עד סוף רחבו של מצר כדי שיהא המצר 
הרביעי מובלע בין שני המצרים שמצר לו מכאן ומכאן, 
אבל מיבלע קני,  ואפילו מצר רביעי. וכי מבלע נמי לא 
אמרן אלא דליכא עליה דהאי מצר רביעי רכבא דדיקלי 
ולא הוי המצר גופיה תשעת קבין אבל איכא   עליה ריכבא 
דדיקלי אי נמי הוי תשעת קבין חשיב ואע"ג דמיבלע לא 
קני. דאם איתא דלא שיירה הוה ליה לממצר ליה נמי מצר 
רביעי. ושמע מינה מהאי לישנא דרבא דלעולם לא קנה 
אלא היכא  דמיבלע וליכא עליה רכבא דדיקלי ולא הוי 
תשעת קבין.#
ואיכא דאמרי אמר רבא קנה הכל ואפילו מצר רביעי 
ולא אמרן אלא דמבלע אבל לא מיבלע לא קנה. כלומר לא 
קנה את המצר עצמו כדפרישנא לעיל. וכי לא מיבלע נמי 
לא אמרן דלא קני אלא דאיכא עליה ריכבא דדיקלי אי 
נמי הוי תשעת קבין אבל ליכא עליה ריכבא דדיקלי ולא 
הוי תשעת קבין אע"ג דלא מיבלע קני. ושמעינן מהאי 
לישנא בתרא דרבא דלעולם קנה אלא היכא דלא מיבלע 
והוא דאיכא עליה ריכבא דדיקלי אי נמי הוי תשעת קבין.#
ואסיקנא  ושמעינן מהני תרי לישני דרבא דבשדה לא 
שייר ולא מידי. דכי פליגי הני תרי לישני דרבא במצר 
גופיה פליגי אבל בשדה גופה לא שייר ולא מידי, ולאפוקי 
מדרב אסי דאמר לא קנה אלא תלם אחד על פני כולה. 
ושמעינן נמי דהיכא דמבלע וליכא עליה ריכבא דדיקלי 
ולא הוי תשעת קבין קנה לא מיבלע ואיכא עליה ריכבא 
דדיקלא אי נמי הוי תשעת קבין ולא מיבלע  לא קנה 
מיבלע ואיכא עליה ריכבא דדיקלי אי נמי הוי תשעת קבין 
לא מיבלע וליכא עליה ריכבא דדיקלי ולא הוי תשעת 
קבין אמרי לה להאי גיסא ואמרי לה להאי גיסא שודא 
דדייאני. כלומר אמרי לה להאי גיסא ללישנא קמא לא קנה 
ללישנא בתרא קנה כדברירנא לעיל. והשתא דאיתמר 
להאי גיסא ואיתמר להאי גיסא עבדינן ביה שודא דדייאני, 
דאי מוכחא מילתא לדינא לפום אומדן דעתיה דהאי מוכר 
דבעין יפה זבין או יהיב ולא שייר מידי קנה הכל, ואי לא 
לא, ודינא הוא דקני כוליה חוץ ממצר רביעי. ודוקא בהני 
תרי בבי דאיתמר להאי גיסא ואיתמר להאי גיסא, אבל בבי 
קמאי דשוו בהו לישני דרבא, היכא דאתמר קנה קנה והיכא 
דאיתמר דלא קנה לא קנה, ולית בה שודא דדייאני 
כלל:#
#
כד. אמר רבה פלגא דאית לי בארעא פלגא פלגא 
בארעא דאית לי ריבעא. כלומר היכא דאמר 
ליה פלגא דאית לי בארעא מזביננא לך, ואשתכח דלית ליה 
בארעא אלא פלגא, קני לוקח פלגא, דהא כוליה פלגא דאית 
ליה בארעא זבין ליה. ואי אמר ליה פלגא בארעא דאית לי, 
ואשתכח דלית ליה למוכר בגוה אלא פלגא, לא קני לוקח 
אלא ריבעא דכולה ארעא דהוא פלגא במאי דאית ליה 
למוכר, דהא לא זבין ליה אלא פלגא במאי דאית ליה 
לדידיה:#
#
כה. ואמר רבה מצר ארעא דמינה פליגא פלגא מצר 
ארעא דמינה פסיקא תשעת קבין. כלומר אי 
אמר ליה וזבינית לך מארעא דאית לי במקום פלוני מצר 
ארעא דמינה פליגא, דמשמע [ד]זבין ליה מצר ארעא 
דפליגא מארעיה וסימה לעיקר ארעא, פלגא דכולה ארעא 
זבין ליה, ושקיל ליה לההוא פלגא מההוא גיסא דמצר ליה. 
ואי אמר ליה דמינה פסיקא, פיסקא בעלמא משמע, ולא 
יהיב ליה אלא תשעת קבין לאורך ההוא מצרא דמצר ליה. 
מיהו בציר מתשעת קבין לא מצי יהיב, דהא לית ביה 
שיעור שדה, כדתנן (לעיל יא,א) ולא את השדה עד שיהא בה 
תשעת קבין לזה כו'. וכיון דאמר ליה מצר ארעא מסתמא 
כי קא נחית לאו לפחות משיעור שדה קא נחית, דבבציר 
מהכי לא מיקריא ארעא. והאי טעמא לא הוה משכחת ליה 
אלא כגון דמצר ליה תלת רוחאתא או טפי מן הכין, דכיון 
דאלו זבנה לארעא סתמא ולא אמר ליה דמינה פליגא נמי 
איכא למימר דלפלגא (קני) [קא] נחית. אבל היכא דלא מצר 
ליה תלת רוחאתא, כיון דבסתמא דמשמע נמי כולה לא 
משכחת ליה דאית ליה טפי מפלגא, כי אמר ליה מינה 
פליגא היכי תיסוק אדעתין דאית ליה פלגא. אלא לא 
משכחת לה לטעמיה דרבא אלא בדמצר ליה תלת רוחאתא 
כדפרישנא.#
א"ל  אביי מאי שנא הכי ומאי שנא הכי אשתיק סבור 
מינה אידי ואידי פלגא [סג,א] ולא היא דאמר רב יימר 
בר שלמיה לדידי מפרשא לי מיניה דאביי בין מצר ארעא 
דמינה פליגא בין מצר ארעא דמינה פסיקא א"ל אילין 
מצראנהא (פלגא לא אמר ליה) ומצרה ניהליה מארבעה 
[או] מתלתא גיסי פלגא. דא"ל דלהכי טרח ומצר ליה מצרי 
דכולה שדה למשקל פלגא בכולה שדה. לא א"ל אילין 
מצרנהא, אע"ג דאמר  ליה דמינה פליגא  נמי, תשעת קבין 
קא"ל, דאם איתא פלגא דכולה שדה זבין ליה, לא סגיא 
דלא הוה מצר ליה כולהו מצרי דכולה כי היכי לברורי עד 
היכא מטי תחומיה, כי היכי דלישקול פלגא בכולה. אלא 
כיון דלא זבין ליה מינה אלא תשעת קבין לא איצטריך 
לברורי תחומיה, דלא שנא הויא רבתי ולא שנא זוטרתי 
לית ליה מינה אלא תשעת קבין. ואף ע"ג דא"ל דמינה 
פליגא, ליכא למשמע מינה דפלגא זבין ליה, דאפילו היכא 
דאית ליה אפי' לחד משותפי בממונא דשותפותא טפי 
מחבריה כי אתו למפלג פלוגתא מיקריא, דלאו לישנא 
דפלגא הוא אלא לישנא דחלוקה הוא:#
#
כו. פשיטא יחלוק פלוני בנכסי פלגא. דלישנא דיחלוק 
ב' חלקים שוין משמע. תנו חלק לפלוני 
בנכסי מהו אמר רבינא בר קיסי ת"ש דתניא האומר תנו 
חלק  לפלוני בבור סומכוס אומר אין פחות מרביע לחבית 
אין פחות משמונה לקדירה אין פחות משנים עשר לטפיח 
אין פחות מששה עשר. ובור זה בור של מים הוא, אם אמר 
תנו חלק לפלוני בו סתם, ולא אמר לחבית ולא לזולתה, 
יהיבנן ליה ריבעא, שאין דרך בני אדם לומר חלק סתם על 
פחות מרביע, לא שנא גבי בור ולא שנא בשאר מילי, 
דהא רבינא בר קיסי יליף מינה לענין האומר תנו חלק 
לפלוני בנכסי דאין פחות מרביע. ולאו משום ממון המוטל 
בספק הוא דמספקא לן אי פלגא קאמר כדקי"ל גבי יחלוק 
פלוני בנכסי ואי בציר מפלגא קאמר, דא"כ הוה דינא 
למיתב ליה טפי מרביע, דהא ברירא לן דאית ליה למשקל 
חולקא כל דהו, ואי מספקא לן במליותא דפלגא הוא 
דמספקא לן, וכי שקיל פלגא בההוא ספיקא אשתכח דקא 
שקיל טפי מרביע. אלא טעמא דמילתא משום דחלק סתם 
אין פחות מרביע. מיהו גבי תנו חלק לפלוני בבור איכא 
אנפי אחריני דלא שייכי אלא בבור של מים בלבד. דהיכא 
דאמר תנו לו בו חלק לחבית הרי מיעט נטילת ידיו ורחיצת 
כליו ורבוץ ביתו שאין דרך בני אדם להסתפק כל אלו אלא 
מן הבור, וחבית עומדת לצורך תבשילו ועיסתו ושתיתו, 
ושיערו חכמים מי תבשילו ועיסתו מכלל כל מימי 
תשמישיו מחצה. לפיכך כשאמר תנו חלק לפלוני בבור 
לחבית אין פחות מאחד משמונה בבור, דכיון דכי אמר חלק 
סתם שקיל ריבעא, השתא דאמר לחבית שקיל פלגו 
ריבעא. וכן אם אמר לקדרה, הרי מיעט שתיתו ולא זכה 
לו אלא מימי תבשילו וה"ה לעיסתו, ושיערו חכמים מימי 
תבשילו ועיסתו מכלל מימי תשמישי החבית שני שלישים 
שהן אחד משנים עשר בבור. ואם אמר לטפיח, הרי מיעט 
שאר כל תשמישי הבור ולא זיכה לו בהן אלא מימי שתיתו 
ונטילת ידיו, ושיערו חכמים מימי שתיתו ונטילת ידיו 
מכלל תשמישי הבור אחד מששה עשר לבור, לפיכך 
כשאמר לטפיח אין פחות מאחת מששה עשר חלקים בבור. 
נמצא רביע הבור לכל צרכיו, ואחד משמונה בבור 
לשתיתו ומימי תבשילו ועיסתו, (מי)מיהן שליש לשתיתו 
ושני שלישים למימי תבשילו ועיסתו, וחלק אחד משמונה 
וארבעים בבור לנטילת ידיו, והן מחצה במימי שתיתו, 
נמצאו מימי שתיתו ונטילת ידיו שהן תשמישי הטפיח אחד 
מששה עשר בבור. אלא ששיעורים הללו האמורים לענין 
חבית וקדירה וטפיח הואיל ולא נתברר טעמן אלא משיקול 
הדעת אין עושין בהם מעשה אלא בזמן שאמר כענין הזה 
האמור בברייתא זו, אבל אם אמר למימי תבשילו או 
לשתיתו וכיוצא בהן, אומדין אותו בפחות שבשיעורים 
ונותנין לו.#
ברם צריך את למידע דהאי לישנא דיחלוק פלוני בנכסי 
לא מהני אלא בשכיב מרע דמהני ביה כי האי לישנא, אבל 
בבריא אפי' קנו מיניה נמי קנין דברים בעלמא הוא, 
כדבעינן לברורי בפרק מי שמת (לקמן קמח,ב סי' צד). תדע 
דהא דומיא דתנו חלק לפלוני בנכסי מיירי דלא שייך אלא 
בשכיב מרע. והאי דאיתינן להו הכא משום סיבבא דהני 
לישני דמיפלגי בשיעוריה:#
#
כז. ת"ר בן לוי [ש]מכר שדה לישראל ואמר לו על מנת 
שמעשר ראשון שלי מעשר ראשון שלו לי 
ולבני אם מת הלוי מחזיר נמי לבנו ואם אמר לו כל זמן 
ששדה זו בידך מכרה לאחר וחזר ולקחה הימנו אין לו 
עליו כלום. ושמעינן מינה טעמא דאמר לי ולבני, הא לאו 
הכי אם מת אינו מחזיר לבניו, ואע"ג דאמרינן בסיומא 
כיון דאמר על מנת שיורי שייריה למקום מעשר, הני מילי 
לנפשיה אבל לבניה לא עד דאמר לבני בפירוש כדקתני 
בהדיא. וה"מ גבי מעשר, דכי שייריה למקום מעשר לאו  
לגמרי שייריה, דאם כן במאי נפיק האי לוקח ידי חובתיה  
מחובת מעשר, אי בהאי עישורא דיהיב ליה ללוי, כי קא 
יהיב ליה פירי דההוא פיסקא דארעא דשייריה לוי לנפשיה 
הוא דיהיב ליה, אלא על כרחיך כיון דכי שייריה למקום 
מעשר למיפק ביה האי לוקח ידיה חובתיה הוא דשייריה 
לאו לגמרי שייריה אלא שעבודא בעלמא הוא דשייר ביה, 
וטובת הנאה דאית ביה הוא דשייר לנפשיה, וטובת הנאה 
אינה ממון להורישה לבניו אלא היכא דשייריה נמי לבניו 
בפירוש. אבל היכא דשייר מידי לגמרי הוה ליה ממון 
להורישו לבניו, ואע"ג דלא אמר לבני אם מת ירתי לה 
בניה, כדבעינן לברורי לקמן:#
#
כח. והא דאמרינן אם אמר לו כל זמן ששדה זו בידך 
מכרה לאחר וחזר ולקחה ממנו אין לו עליו 
כלום, דאלמא כיון דא"ל כל זמן ששדה זו בידך מכי נפקא 
מרשותיה פקע ליה שעבודיה דמוכר מינה, ואף ע"ג דהדר 
האי לוקח וזבין לה זימנא אחריתי, זביני אחריני אינון, 
ולית ליה לבן לוי גביה מחמת הדין תנאה ולא מידי, 
שמעינן מינה להא דתנן (כתובות קא,ב) הפיקחין היו 
כותבין על מנת שאזון את בתך חמש שנים כל זמן שאת 
עמי דאי גרשה והחזירה אין לה עליו  כלום:#
כט. אמר מר בן לוי שמכר שדה לישראל ואמר לו על 
מנת שמעשר ראשון שלי מעשר ראשון שלו, 
אמאי והא אין אדם מקנה דבר שלא בא לעולם. ומפרקינן 
כיון דאמר ליה על מנת שיורי שייר למקום מעשר 
לאשתעבודי ליה לטובת הנאה שבו כדברירנא לעיל, וכיון 
דשייריה מעיקרא לנפשיה משתעבד ליה. ושמעינן מיניה 
דמאן דזבין ליה ארעא לחבריה ואמר ליה על מנת שיהא לי 
בפירות מחצה או שליש או רביע הכל לפי תנאו:#
ל. א"ר שמעון ב"ל זאת אומרת המוכר בית לחבירו 
ואמר לו על מנת שדיוטא העליונה שלי דיוטא 
העליונה שלו. ולשון דיוטא לאו אוירא גרידא דעלוי תקרת 
הבית הוא, דההוא גג הוא דמקרי, אלא בנין מקורה שעל 
גבי תקרת הבית הוא כעין עליה, כדאמרינן בפרק כירה 
(שבת לח,ב) (העליונה) [העלינו] קומקום של חמין מדיוטא 
התחתונה לדיוטא העליונה. אלא שבזמן שהיא גבוהא 
ומרווחת נקרא עלייה ובזמן שהיא נמוכה נקרא דיוטא, בין 
שראויה לדירה. מיהו האי דיוטא דאיירי בה ריש לקיש 
דאצטריך למידק עלה ממעשר לא מיתוקמא אלא בדיוטא 
דמזדבנא בסתמא, כגון דלית בה ארבע אמות אי נמי 
דלא גביהא עשרה טפחים, ואידי ואידי דפתיחא לגו ביתא. 
חדא מדקא תלי ליה לשיורה דדיוטא גופה בדאמר ליה על 
מנת, ש"מ דאי לא אמר ליה הכי לא הויא שיור. ועוד דהא 
דומיא דמעשר קא דייק, דמסתמא לא הוי שיור. ותו דאי 
בדיוטא דלא הוה מזדבנא בסתמא, דהוה ליה על מנת 
לישנא יתירא, למה לי [למידק] מיהא מתניתא, מדר' 
עקיבא נפשה דדייק לישנא יתירא (להלן סד,א) [הו"ל 
למידק]. אלא לא משכחת לה דצריך למידק עלה ממעשר 
אלא בדיוטא דמזדבנא בסתמא, דכי היכי דגבי מעשר 
אע"ג דמסתמא לא הוי שיור אהני על מנת לשיוריה למקום 
מעשר בעיקר השדה המכורה, דאי לא שייר הוה ליה דבר 
שלא בא לעולם ולא הוי שיור כלל, גבי דיוטא נמי אע"ג 
דמסתמא לא הויא שיור כי שייריה אהני על מנת לשיורי 
מקום דיוטא בבית המכור. דגבי מעשר טעמא מאי, 
דמעיקרא כי זבין ליה מוכר ללוקח אדעתא דהכי זבין ליה, 
גבי דיוטא נמי מעיקרא כי זבין ליה אדעתא דהכי זבין 
ליה.#
[סג,ב] ואמרינן למאי הילכתא אצטריך לאשמועינן, אי 
לגופא דדיוטא, למה לי למידק ממעשר, פשיטא דתנאי 
ממון הוא וקיים. ואי לשיורי ליה זכותא בבית המכור, 
בשלמא גבי מעשר אהני לגופיה דמעשר דאי לאו דשייר 
מקום מעשר אפילו מעשר גופיה לא הוי שיור דדבר שלא 
בא לעולם הוא, אלא גבי דיוטא למאי הילכתא אהני על 
מנת לשייר בבית המכור, אי לגופא דדיוטא כי לא שייר 
בגוף הבית המכור נמי כיון דדיוטא דבר שבא לעולם הוא 
מהני תנאיה. רב זביד אמר שאם רצה להוציא בה זיזין 
מוציא רב פפא אמר שאם רצה לבנות עלייה על גבה 
בונה. במאי קא מפלגי, רב זביד סבר כיון דשייריה לדיוטא 
שהיא על גבי הבית שייר נמי מקום דיוטא בגופו של בית, 
ולפיכך אם רצה להוציא זיזין בעובי תקרת הבית שהוא 
קרקע הדיוטא עצמה שנמצא משתמש באויר הבית המכור  
מוציא. ורב פפא סבר לא שייר מקום דיוטא בגוף הבית  
אלא שעבודא בעלמא הוא דשייר לה לדיוטא בבית, שאם 
רצה לבנות עלייה על גבה באויר הדיוטא עצמה על גבי 
עמודיה בונה. ואסיקנא לקמן (סד,א) דכי אהני שארא יתירא 
לאו לבנין עלייה אהני אלא לבנין דיוטא אהני, דאי נפלה 
הדר בני לה, דשעבדיה לבית לדיוטא כדבעינן לברורי 
לקמן, אבל להוציא זיזין בעובי קרקע הדיוטא שהוא תקרת 
הבית שנמצא משתמש בגוף הבית המכור אינו מוציא.#
ודייקינן בשלמא לרב זביד היינו דקתני זאת אומרת 
אלא לרב פפא מאי זאת אומרת קשיא. כלומר, בשלמא 
לרב זביד דאמר שאם רצה להוציא בה זיזין מוציא, אלמא 
מסתמא נמי שייר מקום דיוטא בבית המכור, היינו דקתני 
זאת אומרת, דכי היכי דגבי מעשר אע"ג דלא שייריה 
למקום מעשר בפירוש כיון דשייריה למעשר אמרינן 
שיורי שייריה למקום מעשר, גבי דיוטא נמי אף ע"ג דלא 
שייריה למקום דיוטא בפירוש כיון דשיירה לדיוטא 
אמרינן שיורי שייריה למקום דיוטא דהיא תקרת הבית, 
לפיכך אם רצה להוציא זיזין בעובי קרקע הדיוטא שהיא 
תקרת הבית מוציא כדברירנא. אלא לרב פפא דאמר שאם 
רצה לבנות עלייה על גבה בונה, דאלמא על גבה הוא 
דבונה אבל להוציא זיזין בעובי הדיוטא שהוא מגוף הבית 
עצמו אינו מוציא, לפי שלא שייר מקום הדיוטא בבית אלא 
לאשתעבודי לה לדיוטא ותו לא, מאי זאת אומרת, הא לא 
דמי למעשר, דאלו גבי מעשר קימא לן דשייר מקום 
מעשר, ואלו גבי דיוטא קאמרת דלא שייר מקום דיוטא, 
קשיא. #
וקימא לן כרב זביד. חדא דשמעתיה דריש לקיש  כותיה 
דיקא, ועוד דסוגיין כרב זביד בפרק מי שמת (לקמן קמח,ב), 
דגרסינן התם גבי דקל לאחד ופירותיו לאחד דקאמרינן לא 
שייר מקום פירי אם תמצא לומר בית לאחד ודיוטא לאחד 
לא הוי שיור, כלומר לא שייר מקום דיוטא בבית, חוץ 
מדיוטא העליונה הוי שיור דשייר מקום דיוטא בגופו של 
בית, ואליבא דרב זביד דאמר שאם רצה להוציא בה זיזין 
מוציא, דאלמא שייר לנפשיה בגופו של בית, דאי אליבא 
דרב פפא אשתכח דלא שייר מידי לנפשיה בגופו של בית 
כדברירנא, וש"מ איתא לדרב זביד. וכיון דאיתא לדרב 
זביד איתא נמי לדרב פפא לגבי עלייה שאם רצה לבנות 
עלייה על גבה [בונה], דהא אתברר דהא [ד]רב זביד עדיפא 
מדרב פפא, דאילו לרב זביד שייר מקום דיוטא ואלו לרב 
פפא לא שייר מקום דיוטא ואמטול הכי קשיא ליה זאת 
אומרת. ותו מדאסיקנא לשמעתא דפרק מי שמת אליבא 
דרב זביד לחודיה כדברירנא, וכיון דאיתא לדרב זביד 
לענין זיזין כל שכן דאיתיה לדרב פפא לענין עלייה. 
ואוקימנא לקמן (סד,א) דאהני על מנת לגבי עלייה דאי נפלה 
הדיוטא הדר באני לה לשוויה קרקע לעלייה, ולא מצי אמר 
ליה האי דיוטא הוא דשיירית אחריתי לא שיירית, אלא 
כיון דאת(ה)ני עליה בפירוש אהניה תנאיה דאי נפל הדר 
באני לה, כדבעינן למימר לקמן.#
וכיון דאתברר דכי אצטריך לאשמועינן דאי נפל הדר 
באני לה בדיוטא דהוה מזדבנא בסתמא אצטריך אע"ג 
דצריך נמי על מנת לשיורה, כל שכן בדיוטא דלא הוה 
מזדבנא בסתמא והוה ליה על מנת לישנא יתירא. #
ולא  תימא ה"מ כל כמה דקאי מוכר בעולם, אלא אפילו 
מת הרי הדיוטא לבניו ואם רצו לבנות עלייה על גבה או 
להוציא בה זיזין בונין ומוציאין. ואע"ג דעל מנת שדיוטא 
העליונה שלי קאמר ליה, כיון דשיירה לנפשיה ומית ירתי 
לה בניה, דבן לוי אלא היכא דאמר לי ולבני, דאלו 
מעשר כי שייריה למקום מעשר לאו לגמרי שייריה אלא 
לטובת הנאת שבו הוא דשייריה כדברירנא לעיל (סי' כז) 
וטובת הנאה אינה ממון להורישה לבניו, אבל הכא לענין 
דיוטא כי שייריה לגמרי שייריה ממונא מעליא הוי 
להורישה לבניו, ואמטול הכי אע"ג דלא אמר לי ולבני כיון 
דממונא דאבוהון הוא יהבי ליה כשאר ממונא דאבוהון:#
#
לא. אמר רב דימי מנהרדעא האי מאן דזבין ליה ביתא 
לחבריה אע"ג דכתב ליה עומקא ורומא צריך 
למכתב ליה מארעית תהומא ועד רום רקיעא מ"ט משום 
דבסתמא לא קני עומקא ורומא אהני עומקא ורומא 
למקני עומקא ורומא אהני מארעית תהומא ועד רום 
רקיעא למקני בור ודות ומחילות. כלומר מסתמא לא קני 
עומקא ורומא, והוא עומק הבית מן הקרקע ועד התהום 
ואויר של הבית מן הגג ועד הרקיע, דביתא הוא דזבין ליה 
דהיינו מן הקרקע ועד התקרה, אבל עומקא דתותיה ורומא 
דעילויה לא זבין ליה. לפיכך אם רצה  אחד מהן לבנות 
עלייה על גג הבית ממש או לעשות חלל  תחת קרקע הבית 
חבירו מעכב עליו. מוכר מעכב דלא ניחא ליה דלעביד 
לוקח בדידיה ולא מידי, ולוקח מעכב דלא ליתרע 
ביתיה, מידי דהוה אבית והעלייה של שנים דעליון שבא 
להוסיף בבנין ותחתון שבא למעט אין שומעין לו. אבל אם 
היה לו למוכר חלל סמוך לעומק הבית המכור ורצה 
להשתמש בעומק הבית בהכנסת קורות, או שרצה לבנות 
עמודין סביבות הבית וליתן תקרה על גביהן באויר שעל גג 
הבית ולבנות עליה על גבה, הדין עמו, דביתא הוא דזבין 
ליה דהיינו מן הקרקע ועד התקרה, אבל עומקא ורומא 
דעילויה לא זבין ליה. הילכך אהני היכא דכתב ליה מוכר 
ללוקח עומקא ורומא שאם רצה הלוקח לחפור בו שיחין 
ומערות או לבנות עלייה על גביו הדין עמו.#
ואפילו היכא דכתב ליה עומקא ורומא דוקא היכא 
דליכא בעומקא ורומא בעידן זביני מידי דהוי רשותא 
באנפי נפשיה, אבל היכא דאיכא בעידן זביני בור ודות 
ומחילות תחת קרקע הבית, או שהיה גג על גבי הבית ואית 
ליה מעקה גבוה עשרה טפחים, ואין צריך לומר עלייה 
וכיוצא בה, אין אלו חשובין מעומקו של בית ורומו, 
דרשותא באנפי נפשיה נינהו. הילכך אי כתב ליה מארעית 
תהומא ועד רום רקיעא, דמשמע דאקני ליה כל מאי דקאי 
ביני ביני, קני להו לבור ודות ומחילות שבקרקע הבית וגג 
ועליה שעל גביו, ואי לא לא קני. והאי דלא איירי רב דימי 
אלא בבור ודות ומחילות דקימי בעומקיה דביתא, משום 
דתנא דידן כי אשמעינן דהני לא מהני בהו לישנא דעומקא 
ורומא גבי בור ודות הוא דקתני לה, והוא הדין בגגין 
ועליות דקימי ברומיה. ואיכא מאן דאמר דהני מחילות 
במחילות שבמעזיבה שבתקרת הבית קאי, ולהדין פירושא 
לא משכחת לה אלא כגון דלא פתיחן לגו ביתא, ואע"ג דלא 
גביהן עשרה טפחים כדברירנא לעיל (סא,א סי' יג ד"ה ולא).#
ושמעינן מינה דהיכא דכתב ליה עומקא ורומא ואיכא 
בור ודות ומחילות וגגין ועליות, אע"ג דלא מהני בהו 
לישנא דעומקא ורומא, מהני למקניה עומקא דתותי בור 
ודות ולקני אוירא דעילוי גגין ועליות. דאע"ג דמפסקי הני 
תשמישי דלא מזבני בנתים, על כרחיך שאר עומקא ורומא 
בכלל עומקו ורומו של בית הוא. ודוקא לאשתמושי בהו 
תשמישא דלא מרע להו לבור ודות ומחילות ולא לגגין 
ועליות. ודייקינן לה להא מילתא מדקאמר רב דימי טעמא 
דלא (מקני) [מהני] עומקא ורומא למקנא בור ודות ומחילות 
והוא הדין לגגין ועליות משום דמבעי לי למקני עומקא 
ורומא, ואי אמרת דלא מהני למקני אויר שעל שפת 
המעקה ושעל גג העליה, היכא דמשכה עלייה עלוי כוליה 
ביתא ומשכי בור ודות תותי כוליה ביתא, עומקא ורומא 
דכתב ליה מאי אהני ליה.#
ברם צריך את למידע דהני בור ודות דקאמרינן דלא 
מהני בהו לישנא דעומקא ורומא, לא תימא הני מילי היכא 
דעמיקי עשרה טפחים, אלא אע"ג דלא עמיקי עשרה 
טפחים, דאע"ג דסתם בור דעמיק עשרה טפחים משמע 
כדתנן בפרק החובל (ב"ק צא,א) מה ת"ל בור מה בור שהוא 
כדי להמית עד עשרה טפחים, על כרחיך מחילות מיהת 
אע"ג דלא עמיקי עשרה טפחים משמע. [ו]מדגבי מחילות 
אף ע"ג דלא עמיקי עשרה טפחים לא מהני בהו לישנא 
דעומקא ורומא, גבי בור ודות נמי אע"ג דלא עמיקי עשרה 
טפחים לא מהני בהו לישנא דעומקא ורומא, דכולהו חד 
טעמא נינהו ושמעתין נמי חדא מחתא להו. ואצטריך 
לאשמועינן בור ודות ואצטריך לאשמועינן מחילות, 
אשמעינן בור ודות דאע"ג דעמיקי עשרה מהני בהו לישנא 
דמארעית תהומא ועד רום רקיעא, ואשמעינן מחילות 
דאע"ג דלא עמיקי עשרה לא מהני בהו לישנא דעומקא 
ורומא. ובדין הוא דלשמעינן בור ולא בעי דות, אלא משום 
דבור בחפירה ודות בבנין אצטריך תרויהו כדבעינן למימר 
קמן.#
והא דאמרינן דאהני מארעית תהומא ועד רום רקיעא 
למקני בור ודות ומחילות וה"ה לגגין ועליות ורומא 
למקני עומקא ורומא, על כרחיך אהני מארעית תהומא ועד 
רום רקיעא למקני בור ודות ומחילות דדייקינן לישנא 
יתירא, אלא אפי' היכא דלא כתב ליה עומקא ורומא דליכא 
לישנא יתירא אהני מארעית תהומא ועד רום רקיעא 
למקני בור ודות ומחילות, וכל שכן עומקא ורומא, דכי 
אהני מארעית תהומא ועד רום רקיעא למקני בור ודות 
ומחילות לאו מטעמא דלישנא יתירא אהני, אלא משום 
דלישנא גופיה למקני כל מאי דאיכא ביני ביני משמע, לא 
שנא עומקא ורומא גרידא ולא שנא בור ודות ומחילות 
וגגין ועליות. דבשלמא גבי עומקא ורומא כיון דלא סימוה 
בפירוש דאיכא למימר דלא אקני ליה, אלא שאר עומקא 
ורומא  גרידא דלית ביה תשמישא דאית ליה שמא באנפי 
נפשיה,  אע"ג דשייך ביה לישנא דעומקא ורומא דהא 
בעומקי דביתא או ברומיה קאי, לא מקרי עומקא ורומא. 
חדא דעומקא ורומא עומקא ורומא גרידא משמע, ועוד 
דעומקא ורומא עומקו של בית ורומו משמע, והני כיון 
דאית להו שמא באנפי נפשיהו לאו מעומקו של בית ורומו 
חשיבי. וכיון דמשמע כל מאי דקאי בעומקא ורומא ומשמע 
עומקא ורומא גרידא לחודיה יד בעל השטר על התחתונה. 
ואי איכא מידי דאית ליה שמא באנפי נפשיה לא קני ליה 
אלא היכא דאיכא טעמא כלישנא יתירא דמסהיד עילויה. 
ואלו לישנא דמארעית תהומא ועד רום רקיעא כיון דפריש 
ליה דאקני ליה מארעית תהומא ועד רום רקיעא הא סיים 
ליה מאי דאקני ליה סיומא דלית ביה ספיקא, וכיון 
דאקנינהו לבור ולדות וגגין ועליות בכלל האי סיומא קני 
להו, דכמאן דאקנינהו נהליה בפירוש דמי.#
 והאי דאמרינן אהני עומקא ורומא למקני עומקא ורומא 
ואהני מארעית תהומא ועד רום רקיעא למקני בור ודות 
ומחילות, לאו למימרא דכל חד מינייהו לא אהני אלא 
למילתיה, אלא הכי קאמרינן, אהני עומקא ורומא למקני 
עומקא ורומא לחודיה, אבל למקני בור ודות ומחילות אי 
כתב ליה מארעית תהומא ועד רום רקיעא אין ואי לא לא. 
וה"ה היכא דלא כתב ליה אלא מארעית תהומא ועד רום 
רקיעא דמהני למקני בור ודות ומחילות וכ"ש עומקא 
ורומא, אלא איידי דאיצטריך לאירויי רישא בדכתב ליה 
עומקא ורומא לאשמועינן תרתי, חדא דלא מהני למקני 
בור ודות ומחילות, ואידך לאשמועינן מכללא דבסתמא לא 
מקני עומקא ורומא, נקט סופא דאהני עומקא ורומא למקני 
עומקא ורומא לאשמועינן טעמא דלא אהני לחודיה למקנא 
בור ודות  ומחילות משום דאהני למקנא עומקא ורומא דלא 
הוה מקני בסתמא. וכיון דאיירי בדפריש ליה עומקא 
ורומא, נקט גבי מארעית תהומא ועד רום רקיעא למקני 
בור ודות ומחילות, דאילו עומקא ורומא לא שייך למימר 
אלא היכא דלא פריש  ליה עומקא ורומא. #
והכי נמי מסתברא, דאי לא תימא הכי אדאשמועינן 
דאע"ג דכתב ליה עומקא ורומא צריך למכתב ליה מארעית 
תהומא ועד רום רקיעא, לשמעינן דצריך למכתב ליה 
תרויהו, אי נמי אדאשמועינן אע"ג דכתב ליה עומקא 
ורומא דתנינן לה במתניתין בהדיא, לישמועינן איפכא, 
אע"ג דכתב ליה מארעית תהומא ועד רום רקיעא צריך 
למכתב ליה עומקא ורומא. ותנא דמתניתין גופיה, 
אדאשמועינן אע"פ שכתב לו עומקא ורומא. אלא לאו 
ש"מ דכל היכא דכתב ליה מארעית תהומא ועד רום 
רקיעא, אע"ג דלא כתב ליה עומקא ורומא קני בור ודות 
ומחילות, וכ"ש עומקא ורומא.#
וכי תימא מכדי האי לישנא דמארעית תהומא ועד רום 
רקיעא לא שייך גבי בור ודות ומחילות וגגין ועליות 
דקיימי ביני ביני טפי ממאי דשייך לישנא דהיא וכל מה 
שבתוכה גבי מרחץ ובית הבד שבתוך החצר (לקמן סז,א), 
מאי שנא התם דלא מהני בהו האי לישנא למקנינהו אגב 
חצר ומאי שנא לישנא דמארעית תהומא ועד רום רקיעא 
דמהני בור ודות ומחילות למקנינהו אגב (חצר טפי מבור 
ודות ומחילות למקנינהו אגב) ביתא. וכ"ת משום דמרחץ 
ובית הבד חשיבי לגבי חצר טפי מבור ודות ומחילות לגבי 
בית, הא בור וגת לגבי שדה לא עדיפי טפי מבור ודות 
לגבי בית, ואפילו הכי לא מהני בהו לישנא דהיא וכל מה 
שבתוכה (כדלקמן עא,א). לא דמי בור ודות ומחילות דקימי 
בעומקיה דביתא ולא גגין ועליות דקימי ברומיה למרחץ 
ובית הבד שבחצר ובור וגת ושובך שבשדה, כשתמצא 
לומר דהוו שיור לגמרי הוא דהוו שיור מארעית תהומא 
ועד רום רקיעא כדברירנא בסוף מתניתין דהמוכר את 
החצר (לקמן סז,א סי' ה), וכיון דהוו שיורא לגמרי ופלגי 
רשותא לנפשיהו לא מהני בהו לישנא דכל מה שבתוכה, 
דלאו אורחיה דאיניש לאדכורית מידי דפליג רשותא 
לנפשיה לגמרי בכללא כי האי גונא. ואלו בור ודות 
ומחילות דקימי בעומקיה דביתא וגגין ועליות דקימי 
ברומיה היכא דאקני ליה עומקא ורומא כיון דאפילו 
כשתמצא לומר דהוו שיור לאו לגמרי הוו שיור, דהא 
מיקני ליה עומקא דתותיהו ורומא דעילויהו בכלל עומקא 
ורומא דאקני ליה, לא פלגי רשותא לנפשיהו לאפוקינהו 
מהאי סיומא דמארעית תהומא ועד רום רקיעא אלא 
בראיה. וה"ה נמי למאי דס"ד מעיקרא דעומקא ורומא 
מיקני בסתמא ואהני עומקא ורומא למקני בור ודות 
ומחילות מהאי טעמא הוא.#
ברם צריך את למידע דכי אמרינן דבסתמא לא קני לוקח 
עומקא ורומא, ה"מ גבי בית וכיוצא בו דבסתמא לא קני 
בור ודות ומחילות דשכיחי בעומקיה, ולא גגין ועליות  
דשכיחי ברומיה, וכי היכי דלא קני להו להני בסתמא 
בהדיה  לא קני עומקא ורומא דידיה, דחזו למעבד בהו כל 
הני. אבל במידי דבסתמא נמי קני בור ודות ומחילות 
דשכיחי בעומקיה וגגין ועליות דשכיחי ברומיה, כגון חצר 
ועיר, וכל שכן דקני עומקא ורומא גרידא, דלא חזו אלא 
למעבד בהו בור ודות ומחילות וגגין ועליות. דהשתא היכא 
דעבידי וקימי דחשיבי טפי מיקנו, בסתמא היכא דאכתי לא 
עבידי לא כל שכן דקני ליה לאוירא דחזי להו דאכתי לא 
חשיב כולי האי. תדע דהיכא דעבידי וקימי חשיבי טפי, 
דהא גבי המוכר את הבית אע"ג דבסתמא לא קני עומקא 
ורומא, אי כתב ליה עומקא ורומא קני, ואלו בור ודות 
ומחילות דעבידי וקימי בעומקיה וגגין ועליות דעבידי 
וקימי ברומיה, אע"ג דכתב ליה עומקא ורומא נמי לא קני 
להו, עד דכתב ליה מארעית תהומא ועד רום רקיעא, 
דש"מ דהיכא דעבידי וקימי חשיבי טפי לאפוקינהו מכלל 
זביני. וגבי חצר כיון דמסתמא קני בור ודות ומחילות וגגין 
ועליות דחשיבי, כל שכן דקני ליה לעומקא ורומא דחזו 
למעבדינהו לבור ועלייה בגויהו מקמי דעבידי. ומסתמא 
דמרחץ ובית הבד בהאי ענינא כי דינא דבית דמו, בין 
לעומקא ורומא בין לכולהו תשמישי, דלאו אורחיהו למהוי 
בעומקיהו ולא ברומיה. אבל שדה כיון דבעיא אוירא 
מלעיל ובעיא עומקא מלרע לפישוט שרשין, לענין עומקא 
ורומא לא חזיא לנטיעה כלל:#
#
לב. לימא מסייעא ליה ולא את הבור ולא את הדות 
אע"פ שכתב לו עומקא ורומא ואי ס"ד 
בסתמא קני עומקא ורומא להני לישנא יתירא דעומקא 
ורומא למקני בור ודות ומחילות דקימי בעומקיה דביתא 
ולמקני גגין ועליות דקימי ברומיה. ודחינן הכא במאי 
עסקינן דלא כתב ליה. כלומר דלא כתב ליה עומקא 
ורומא. ומקשינן והא אעפ"י שכתב לו עומקא ורומא 
קתני. ומשנינן הכי קאמר אע"פ שלא כתב לו כמי שכתב 
לו דמי למקני עומקא ורומא, אבל למקני בור ודות 
ומחילות אי כתב ליה קני ואי לא לא קני. כלומר לעולם 
מתני' דלא כתב ליה עומקא ורומא, אבל כתב ליה כיון 
דבסתמא קני עומקא ורומא אהני עומקא ורומא למקני בור 
ודות ומחילות. ומתניתין דקתני אע"פ שכתב לו עומקא 
ורומא הכי קאמר, אע"ג  דמסתמא כמי שכתב לו עומקא 
ורומא דמי למקני עומקא ורומא, דכיון דזבין ליה ביתא 
בעומקו ורומו זבין ליה, אפילו הכי למקני בור ודות 
ומחילות, אי כתב ליה עומקא ורומא קני דדייקינן לישנא 
יתירא, ואי לא לא קני. ואיכא נוסחי דאית בהו אבל למקני 
בור ודות ומחילות אי כתב ליה מארעית תהומא ועד רום 
רקיעא קני ואי לא לא קני. ושבושא הוא, דכיון דאוקמא 
למתניתין דהכי קאמר אע"פ שלא כתב לו עומקא ורומא 
כמי שכתב לו דמי למקנא עומקא ורומא, היכי מצי למימר 
דלמקני בור ודות ומחילות אי כתב ליה מארעית תהומא 
ועד רום רקיעא קני ואי לא לא קני, ואע"ג דכתב ליה 
עומקא ורומא, אם כן הדר קושיין לדוכתיה, כיון דבסתמא 
קני עומקא ורומא להני עומקא ורומא למקני בור ודות 
ומחילות. ועוד אם כן מאי דוחקיה לאפוקי מתני' מפשטה, 
לשבקה כפשטה בדכתב ליה, דאע"פ שכתב לו עומקא 
ורומא לא קני בור ודות ומחילות. אלא ודאי ש"מ דהאי 
גירסא ליתיה. ורבואתא דוקאני נמי כי הך גירסא קמא 
דכתבינן גרסי.#
ואמרינן תו ת"ש ולא את הגג בזמן שיש לו מעקה גבוה 
י' טפחים [סד,א] ואי ס"ד בסתמא קני עומקא ורומא כי 
גבוה י' טפחים מאי הוי. לקנייה כשאר עומקא ורומא. אי 
אמרת בשלמא בסתמא לא קני עומקא ורומא דלאו בכלל 
עיקר זביני דביתא הוא ומתני' בדכתב ליה עומקא ורומא, 
כיון דלא קני עומקא ורומא אלא מחמת דכתב ליה, כל 
היכא דאיכא למיתלי בעומקא ורומא דלא הוי חזי בשעת 
מכירה לאשתמושי ביה לא תלינן במידי דחזי לאשתמושי 
ביה דיד בעל השטר על התחתונה. אלא אי אמרת בסתמא 
קני עומקא ורומא דבכלל עיקר זביני דביתא הוא ומתני' 
בדלא כתב ליה, כי גבוה עשרה טפחים מאי הוי, כיון 
דאוירא בעלמא הוא ומכלל רומו של בית הוא לקניה 
בסתמא כשאר עומקא ורומא דמיקני בסתמא. #
ודחינן כי גבוה עשרה טפחים חשיב למפלג רשותא 
לנפשיה, וכבור ודות דמי דלא מיקנו בסתמא. וליתיה 
להאי שינויא, דקימא לן כרב דימי. ולאו משום דלית ליה 
האי טעמא לרב דימי, דעל כרחיך טעמא דמוקים לה 
למתניתין [דולא] את הגג משום דחשיב הוא, אלא משום 
דבלא האי טעמא דמוקים לה למתניתין בדלא כתב ליה  
אי כתב ליה עומקא ורומא קני ליה לגג ואע"ג (דלית)  
[דאית] ליה מעקה גבוה עשרה טפחים, דכיון דבסתמא קני 
עומקא ורומא אהני עומקא ורומא למקנייה לגג דגבוה 
עשרה, ואלו לרב דימי כיון דבסתמא לא קני עומקא ורומא 
אע"ג דכתב ליה עומקא ורומא נמי לא קני ליה לגג שיש לו 
מעקה גבוה עשרה אלא היכא דכתב ליה מארעית תהומא 
ועד רום רקיעא. תדע דמטעמא דמאן דדחי לה לסיעתיה 
דרב דימי וקסבר דבסתמא קני עומקא ורומא נשמע לרב 
דימי דאמר בסתמא לא קני עומקא ורומא, דהא כל מידי 
דאפילו לטעמא דמאן דאמר בסתמא קני עומקא ורומא לא 
מיקני בסתמא, לטעמא דמאן דאמר דבסתמא לא קני 
עומקא ורומא אע"ג דכתב ליה עומקא ורומא נמי לא מהני 
ביה עד דכתב ליה מארעית תהומא ועד רום רקיעא, 
כדשמעינן ליה לרב דימי גבי בור ודות ומחילות, והוא 
הדין לגג שיש לו מעקה גבוה עשרה טפחים. ומדלטעמא 
דמאן דדאמר בסתמא קני עומקא ורומא לא מיקני בסתמא, 
לרב דימי דאמר עומקא ורומא בסתמא לא קני אע"ג דכתב 
ליה עומקא ורומא נמי לא קני ליה לגג שיש לו מעקה גבוה 
עשרה טפחים. תדע נמי דגבי בור ודות טעמא מאי, דכיון 
דאצטריך עומקא ורומא למקני עומקא ורומא לא מהני 
למקני בור ודות ומחילות דחשיבי עד דכתב ליה מארעית 
תהומא ועד רום רקיעא, הוא הדין נמי גבי גג שיש לו 
מעקה גבוה עשרה דכיון דחשיב לא מהני ביה לישנא 
דעומקא ורומא לחודיה.#
ודוקא דגבוה עשרה, דכיון דחזי לאשתמושי ביה חשיב 
למהוי רשותא באנפי נפשיה לאפוקי מכלל לישנא דעומקא 
ורומא כדברירנא. אבל היכא דלא גבוה עשרה, כיון דלא 
חזי לאשתמושי ביה אלא ע"י הדחק לא חשיב לאפוקי 
מכלל שאר עומקא ורומא, ואי כתב ליה עומקא ורומא קני 
ואי לא לא קני, דלא גרע משאר עומקא ורומא דלא מקני 
בסתמא. ולא [דמי] לחדר ויציע דכי לא חשיבי מיקנו 
בסתמא, דהתם כיון דפתיחי לגויה ודמו תשמישי להדדי, 
כחורי הבית וחלונותיו דמו דמזדבני בהדיה, אבל גג שאין 
לו מעקה גבוה עשרה או שאין בו ד"א לגבי ביתא לאו חדא 
תשמישתא הוא, חדא דלא פתיח לגויה, ועוד שהרי 
תשמישו לאויר. ואי איכא לדמויה לשאר אוירא ברומיה 
דביתא הוא דאיכא לדמויה דקימא [לן] דלא מיקני בסתמא. 
ומתני' דקתני בזמן שיש לו מעקה גבוה עשרה טפחים, הא 
לא גבוה מזדבן, בדכתב ליה עומקא ורומא קאי, דכי קתני 
סופא אע"פ שכתב לו עומקא ורומא אכולהו קאי. וסוגיין 
נמי דכי גביה כי דינא דבור ודות נמי דלא מהני בהו  לישנא 
דעומקא ורומא. וכי איכא למידק ממתני' דכי לא גבוה 
עשרה מזדבן לאו בסתמא איכא למידק אלא בדכתב ליה 
הוא דאיכא למידק, דכי גביה הוא שאע"פ שכתב לו לא 
מזדבן, אבל לא גביה אי כתב ליה עומקא ורומא מזדבן. 
ודיקא נמי מדאתינן לסיועי מינה למאן דאמר עומקא ורומא 
בסתמא לא קני, ואי ס"ד כי לא גביה אע"ג דלא כתב ליה 
נמי מזדבן, אדסייעיה מגבוה לותביה משאינו גבוה, דאי 
ס"ד בסתמא לא קני לא גביה אמאי מזדבן. אלא משום 
דמתני' ליכא למידק מינה דכי לא גביה מזדבן אלא בדכתב 
ליה, אבל לא כתב ליה אע"ג דלא גביה נמי לא מזדבן. #
ומגו דלא מזדבן אויריה, מעקה דמקיף ליה נמי לא 
מזדבן, ואע"ג דמחבר בביתא. דכי אמרינן גבי מכר דכל 
המחובר לקרקע כקרקע דמי, במידי דהוי מתשמישי הדבר 
המכור, אבל הכא דהאי מעקה לאו מתשמישי דביתא הוא, 
וגג גופיה לא מזדבן, מעקה דידיה נמי לא מזדבן. תדע נמי 
דהא באוירא דגג קאי ואוירא גופיה לא מזדבן. ומסתברא 
דכל היכא דהוי שיור באנפי נפשיה, כגון דכתב ליה עומקא 
ורומא ואית ביה גג שיש לו מעקה גבוה עשרה טפחים, לא 
הוי שיור אלא עד שפת המעקה, ושארא בכלל עומקא 
ורומא קאי.#
ולענין קרקע הגג, כל היכא דקימא לן דמזדבן, כל שכן 
קרקע דידיה דמזדבן. אבל היכא דקימא לן דלא מזדבן, 
איכא לפלוגי. דבסתמא, דכי לא מזדבן מחמת דהוי מכלל 
רומיא דביתא דלא מיקני בסתמא הוא דלא מזדבן, אוירא 
לחודיה הוא דהוי שיור אבל גג גופיה דמגופיה דביתא הוא 
לא הוי שיור, ולית ליה למוכר לאשתמושי ביה אפילו 
בדריסת הרגל, דהיזקא דבעל הבית הוא. ולא דמי להבית 
והעלייה של שנים, דשאני התם דאית ליה לבעל העלייה 
שעבודא גביה לאשתמושי על גבי תקרת הבית, אבל הכא 
דלית ליה למרי אוירא זכותא ולא שעבודא בהאי ביתא 
כלל לא. וכל היכא דכי לא מזדבן מחמת חשיבותיה דגג 
הוא, כגון היכא דאית ליה מעקה גבוה עשרה טפחים מכל 
רוחא דצריך מעקה, אית ליה למוכר  זכותא לאשתמושי 
בקרקע הגג, דומיא דהבית והעלייה של  שנים, [דאי] לאו 
הכי מאי חשיבותיה דהאי גג דהוי שיור.#
ומנא תימרא דהא דקתני ולא את הגג בזמן שיש לו 
מעקה גבוה עשרה טפחים בדאית ליה מעקה מכל רוחא 
דצריך ליה הוא, מדקאמרינן כיון דגבוה עשרה טפחים 
חשיב, ואי ס"ד בדלא מקיף ליה מכל רוחא דצריך ליה מאי 
חשיבותיה, הא לא חזי לאשתמושי ביה. ומנא תימרא דכי 
לא צריך ליה אלא מחד גיסא דאף ע"ג דלית ליה אלא 
מההוא גיסא דצריך ליה חשיב למהוי שיור. חדא מדקתני 
בזמן שיש לו מעקה גבוה עשרה טפחים, ולא קתני בזמן 
שמוקף מעקה גבוה עשרה טפחים, ש"מ זימנין דסגיא ליה 
בחד מעקה, כגון היכא דלא צריך ליה אלא מחד גיסא. 
ועוד מדאתינן לסיועי מינה למאן דאמר בסתמא לא קני 
עומקא ורומא, ואי ס"ד דוקא דמקיף ליה האי מעקה משלש 
רוחותיו, דקארי לה מאי קארי לה, הוה ליה לאסוקי 
אדעתיה דכי אית ליה שלש מחיצות פלג ליה רשותא 
לנפשיה. אלא משום דמתניתין אע"ג דלא מקפי לה מחיצות 
נמי קאי דדמי לאוירא גרידא ואפילו הכי לא מזדבן. תדע 
נמי מדקא משנינן כיון דגביה עשרה טפחים חשיב, ולא 
קאמרי' משום דפליג רשותא לנפשיה, ש"מ דהיכא דלא 
צריך אלא חד מעקה כגון דמקפי ליה גגין משאר רוחות 
בחד מעקה סגיא, דאף ע"ג דקימא לן דבין גג לגג בעי 
מחיצה עשרה לנתפס עליו כגנב (לעיל ו,ב) התם דינא דשייך 
גבי מרי גגין הוא, מיהו גג גופיה היכא דאית ליה מעקה 
מההוא גיסא דצריך לה לסלוקיה היזקא מידי דחשיב 
לאשתמושי ביה הוא ולא מזדבן. אבל היכא דבעי מעקה 
משתי רוחות וליכא אלא מרוח אחת, אי נמי דבעי משלש 
רוחות וליכא מעקה אלא מרוח אחת, בכלל שאר עומקא 
ורומא הוא וכמאן דלא גביה עשרה טפחים דמי. וכבר 
ברירנא במתני' (לעיל סא,א סי' א ולהלן סד,א סי' ב) דגבי גג 
במעקה גבוה עשרה טפחים תליא חשיבותא, לא שנא אית 
ביה ארבע אמות ולא שנא לית ביה ארבע אמות, לא שנא 
דפתיח לגו ביתא ולא שנא דלא פתיח לגביה.#
וחזינן ליה לגאון בספר מקח וממכר (שער כ) דגריס לה 
להאי הויא דולא את הגג בכלל הויא קמיתא הכין, הכי נמי 
מסתברא דקתני סופא ולא את הגג בזמן שיש לו מעקה 
גבוה עשרה טפחים דאי ס"ד בסתמא לא קני כי גבוה עשרה 
טפחים מאי הוי כי גבוה עשרה טפחים חשיב. והכין 
פירושא להאי גירסא, הכי נמי מסתברא, כדקא משנינן 
מתני' בדלא כתב ליה, דשמעת מינה דבסתמא קני עומקא 
ורומא דלית ביה תשמישא, ואמטול הכי לא קני לגג אלא 
היכא דלית ליה מעקה גבוה עשרה, דאילו היכא דאית ליה  
מעקה גבוה עשרה אע"ג דאוירא בעלמא הוא כיון דחזי 
לאשתמושי ביה לאו מכלל עומקא ורומא דמקני בסתמא 
הוא, דאי ס"ד בסתמא לא קני עומקא ורומא ומתני' דשמעת 
מינה דכי לית ליה מעקה גבוה מזדבן בדכתב ליה, אי הכי 
כי גביה עשרה טפחים מאי הוי, כיון דכתב ליה עומקא 
ורומא לזדבן, דאוירא הוא [ו]בכלל משמעותא דעומקא 
ורומא הוא. ופריך כי גבוה עשרה טפחים חשיב, ואמטול 
הכי לא מהני ביה לישנא דעומקא ורומא, מידי דהוה אבור 
ודות ומחילות לרב דימי. #
אשתכח השתא דבין לגירסא קמא בין לגירסא בתרא, 
אליבא דרב דימי כי לא גביה עשרה טפחים כשאר עומקא 
ורומא דמי, ואי כתב ליה עומקא ורומא קני ליה ואי לא לא 
קני ליה. ואי גבוה עשרה טפחים חשיב, ואע"ג דכתב ליה 
עומקא ורומא נמי לא מזדבן עד דכתיב ליה עומקא ורומא 
מארעית תהומא ועד רום רקיעא. ולא שנא אית ביה ארבע 
אמות ולא שנא לית ביה ארבע אמות בגבוה עשרה טפחים 
תלייא חשיבותיה כדברירנא:#
#
לג. א"ל רבינא לרב אשי ת"ש דאמר רבי שמעון בן 
לקיש זאת אומרת המוכר בית לחבירו וא"ל על 
מנת שדיוטא העליונה שלי דיוטא העליונה שלו ואמרינן 
עלה למאי הילכתא אמר רב זביד שאם רצה להוציא בה 
זיזין מוציא רב פפא אמר שאם רצה לבנות עלייה על גבה 
בונה. דאלמא לרב פפא כי קאמר ריש לקיש דאהני ליה על 
מנת לשיוריה בזביניה מילתא יתירתא לבר מדיוטא גופה 
דומיא דמעשר, למבני עלייה על גבה הוא דאהני, ואי ס"ד 
בסתמא דלא כתב ליה עומקא ורומא לא קני עומקא ורומא 
דהיינו אוירא דעילוי ביתא, אשתכח דבסתמא אע"ג דלא 
שייריה לדיוטא אוירא דעל גבה הוי שיור והרי המוכר יכול 
לבנות עלייה על גבה על גבי עמודין, ואם כן גבי האי 
עלייה מיהת (לימא) [למה] לי על מנת.  מסתמא נמי יכיל 
מוכר למבני עלייה על גבה. וכי תימא  אהני לשוייה קרקע 
לעלייה לדריסת הרגל וכיוצא בה, הא לאו מילתא היא, 
דכיון דשיירה לדיוטא אית ליה לאשתמושי בה בין 
בקרקעיתא בין על גבה. אלא משום דבסתמא קני עומקא 
ורומא דהינו אוירא דעילוי דיוטא דהינו מילתא יתירתא 
דאהני על מנת לשיורה אליבא דרב פפא בעיקר זביני לבר 
מדיוטא גופה דומיא דמעשר. #
ופריק אהני על מנת דאי נפל הדר בני לה. והאי דאי 
נפל הדר בני לה דקאמרינן לאו אעלייה גופה קאי, דכיון 
דלכתחילה נמי בני לה מסתמא כל שכן דאי נפל הדר בני 
לה, אלא אדיוטא גופא קאי, והכי קאמר, אהני על מנת 
לגבי האי עלייה דאי נפל דיוטא בני לה לשווייה קרקע 
לעלייה לדריסת הרגל כדמעיקרא. דאי לא דאהני על מנת 
לשיוריה בעיקר זביני מילתא יתירתא לבר מגופיה 
דדיוטא, אף ע"ג דאהני לשיורי לגופה דדיוטא ויכול המוכר 
למבני עלייה על גבה על גבי עמודין סמוך לדיוטא, דהויא 
לה דיוטא קרקע לעלייה, אפי' הכי אי נפל ההיא דיוטא לא 
הדר בני לה, דאמר ליה לוקח נהי דמקנא לא קנינא לה 
לדיוטא אשתעבדי נמי לא משתעבדנא לך, דלההיא דיוטא 
קמיתא הוא דאשתעבדי לך לדיוטא אחריתי לא אשתעבדי 
לך. [ו]השתא דאהני על מנת לשיורי בבית זכותא לדיוטא 
אפילו נפלה הדר בני לה. ורב פפא גופיה דאשמעינן דאהני 
על מנת שאם רצה לבנות עלייה על גבה בונה, לאו בבנין 
עלייה גופה קאמר דאהני אלא בדיוטא גופה הוא דאהני, 
והכי קאמר, אהני על מנת גבי האי דיוטא לשיוריה לנפשיה 
שיור גמור לשוויה קרקע לעלייה דבני על גבה, ולא חייש 
דילמא נפלה דיוטא ואזיל ליה קרקע עלייה מחמת דלא 
מצי בני לה, אלא אי נפלה הדר בני לה, דכי היכי דמזדבנא 
ליה עלייה דאי נפלה הדר בני לה, דהא לא קני ליה עומקא 
ורומא ללוקח, מיתחזקא ליה נמי דיוטא מכח על מנת דאי 
נפל הדר בני לה.#
ואם תמצא לומר דהאי דאי נפלה הדר בני לה דקאמרינן 
אעלייה גופה דקא מקשינן מינה קאי, מיהו לאו לגבי כותלי 
עלייה ותקרתה אהני אלא לגבי קרקעה אהני, דהיינו גגה 
דדיוטא דאהני בה תנאה. והכי קאמרינן, אהני על מנת גבי 
עלייה דאי נפלה כולה בהדי קרקעה דהיינו תקרתה 
דדיוטא, הדר בני לה כדמעיקרא בהדי דיוטא לשוויה 
לדיוטא קרקע לעלייה. [ד]אי לאו על מנת לא הוה בני לה 
לעלייה כדמעיקרא אלא על גבי תקרה אחריתי דקימא 
עילוי עמודין, אבל למבני לה בתרי דיוטא דילה לשוויה 
לדיוטא קרקע לעלייה לא, דאמר ליה לההיא דיוטא 
אשתעבדי לך. והוא הדין לרב פפא גופיה כי אצטריך 
לאשמועינן רבותא משום סירכא דדיוטא בלחוד הוא 
דאצטריך לאשמועינן רבותא כדברירנא לפירושא קמא. 
והני תרי פירושי תרוייהו לחד טעמא סלקין.#
והני מילי היכא דלא חשיבא, כגון דלא גביה עשרה  
טפחים אי נמי לית בה ארבע אמות דמסתמא נמי מזדבנא, 
(אלא) [אבל] היכא דחשיבא דלא מזדבנא בסתמא לא שנא 
איכא עלייה על גבה ולא שנא ליכא עלייה על גבה, אי 
נפלה הדר בני לה. חדא, דכיון דבסתמא הויא שיור 
ברשותיה דמוכר קימא כדמעיקרא, ועוד דהא ברירנא 
בפרק חזקת (לעיל לז,א סי' פד) דשמעתא דמכר קרקע ושייר 
אילנות לפניו אפילו בסתמא קימא דומיא דבור ודות, 
ואפי' הכי כיון דמכחשי בארעא מסתמא שיורי משייר להו 
קרקע דאי נפלי הדר נטע להו, וה"ה גבי גג ודיוטא ועלייה 
דהני נמי מכחשי בביתא. תדע דמתני' דהבית והעלייה של 
שנים שנפלו (ב"מ קיז,ב) סתמא קתני, ומשמע אפילו מכר 
את הבית ושייר עלייה מסתמא לנפשיה ואפילו הכי אי 
נפלי הדר בני להו כדמעיקרא. וההיא דאמרינן לטעמיה 
דרב פפא אהני על מנת דאי נפלה הדר בני לה, דשמעת 
מינה טעמא דאהני על מנת לשיורי מילתא יתירתא בעיקר 
זביני לבר מגופה דדיוטא, מכלל דאי הוה סבירא לן דלא 
אהני על מנת שלא לשיורה לדיוטא גופה אי נפלה לא הדר 
בני לה, שאני התם, דאי הוה סבירא לן דלא אהני על מנת 
אלא לשיורה לדיוטא גופה אשתכח דהוה סבירא לן דלא 
שייר מקום דיוטא בבית המכור, אבל היכא דחשיבא 
לשיורא בסתמא כיון דסבירא לן דבסתמא שיירה שיורי 
שייר מקום דיוטא בבית, כדברירנא טעמא לעיל, ואמטול 
הכי אי נפלה הדר בני לה.#
והני מילי לענין דאי נפלה הדר בני לה, אבל להוציא לה 
זיזין, אי שיירה בפירוש מוציא ואי לא [לא], דמסתמא 
דיוטא שייר אבל לאשתמושי בגוף הבית המכור לא שייר, 
מידי דהוה אעליון שבא להגביה או לשנות בגויל או למעט 
בחלונות דאין שומעין לו. תדע דבהדיא גרסינן בפרק מי  
שמת (לקמן קמח,ב) אם תמצא לומר בית לאחד ודיוטא  לאחד 
לא הוי שיור חוץ מדיוטא הוי שיור ואליבא דרב זביד 
דאמר שאם רצה להוציא בה זיזין מוציא, דשמע מינה 
דגבי בית לאחד ודיוטא לאחד אם רצה בעל דיוטא להוציא 
בה זיזין אינו מוציא, ואי ס"ד בסתמא נמי היכא דחשיבא 
למהוי שיור גבי מוכר מוציא, כי לא חשיבא נמי כיון 
דזבנא לאחר הא אחשבה ואמאי אינו מוציא, אטו לוקח 
מגרע גרע. אלא לאו ש"מ דבסתמא אפילו היכא דחשיבא 
למהוי שיור לית ליה רשותא לאפוקי בה זיזין ולא למבני 
על גבה ממש, דאמר ליה לוקח קא מרעת להו לאשיתאי. 
אבל ודאי אם רצה המוכר לבנות דיוטא אחרת מופלגת 
בקרקעיתה מכתלי הבית על גבי עמודין ולבנות עליה על 
גבה, אפילו היכא דלא חשיבא דיוטא קמייתא לשיוריה 
בסתמא ולא אהני נמי עילוה היכא דלא אקני ליה אוירא 
דעילוה, הדין עמו, ואפילו נפל הבית עצמו והדר לוקח 
ובנייה, ולא מצי לוקח למימר ליה כי שיירת לנפשך אוירא 
דההוא ביתא דזבינת לי [הוא] דשיירת והאי ביתא אחריתי 
הוא. חדא, דנהי דביתא אזיל והאי אחרינא הוא אלא אויר 
שעל גביו להיכא אזיל, על כרחיך חד אויר הוא ומעיקרא 
לא אקנייה מוכר להאי אויר ללוקח כלל ובמאי נפיק 
מרשותיה דמוכר. ועוד אי מהאי טעמא אפי' בית נמי לית 
ליה ללוקח, דאמר ליה מוכר ביתא קמא הוא דזבינית לך, 
נפל אזדא ולית לך ולא מידי. אלא מאי אית לך למימר, 
כיון דזבניה לבית ללוקח קנייה לוקח לאוירא דידיה מן 
הקרקע ועד התקרה לגמרי, כל שכן לגבי אויר שעל גביו 
דכי שייריה מוכר לנפשיה לגמרי שייריה.#
ואי קשיא לך מאי קא קשיא ליה לרבינא מדרב פפא, 
דילמא לעולם אימא לך בסתמא נמי לא קני ליה לוקח 
לאוירא דעילוי דיוטא העליונה, ואפי' הכי אי בעי מוכר 
למבני עלייה על גבה ממש אינו בונה, דאמר ליה לוקח קא 
מרעת להו לאשיתאי, מידי דהוה אבית ועלייה של שנים 
שאם רצה העליון להכביד כל שהוא מצי בעל הבית 
לעכובי עילויה, אהני ליה על מנת שאם רצה לבנות עלייה 
על גבה ממש בונה, ואמאי אצטריך רב אשי לשנויי ליה 
דאהני ליה על מנת דאי נפלה הדר בני לה, הא ודאי היא 
גופה אהניא ליה שאם רצה לבנות עלייה על גבה ממש 
בונה. לא תקשי לך, דעל כרחיך כי (מתני) [מהני] הדין 
תנאה למבני על גבה ממש ה"מ לטעמיה דרב זביד, אבל 
לטעמא דרב פפא אפילו השתא נמי לית ליה למבנא על 
גבה ממש ולא מידי. וכי קשיא ליה לרבינא לאו מדרב זביד 
קא קשיא ליה, דהא ודאי אפילו תימא דמסתמא לא אקני 
ליה מוכר אוירא דעילוי דיוטא העליונה ללוקח, לית ליה 
למוכר לאפוקי בה זיזין מעובי קרקעית הדיוטא, לפי 
שעובי קרקע הדיוטא שהיא מתקרת הבית מגופו של בית 
הוא חשוב וכעובי הכתלים דמי וקני ליה ללוקח, וכי לא 
קני לוקח מגב קרקע הדיוטא ולמעלה הוא דלא קני. 
ואשתכח דאהני ליה על מנת שאם רצה להוציא בה זיזין 
מוציא, וכל שכן לבנות עלייה על גבה ממש, דהא שיורי 
שייר מקום דיוטא לנפשיה.#
 אלא כי קשיא  ליה מדרב פפא קא קשיא ליה, דקאמר 
שאם רצה לבנות עלייה על גבה בונה אבל להוציא בה זיזין 
אינו מוציא, אלמא קא סבר לא שייר מקום דיוטא לנפשיה, 
וכיון דלא שייר מקום דיוטא לנפשיה כל שכן דלא 
משתעבד ליה הבית למבני עלייה על גביו ממש, דא"ל קא 
מרעת להן לאשיתאי. ועל כרחיך כי קאמר רב פפא שאם 
רצה לבנות עלייה על גבה בונה ע"ג עמודים קאמר ולא 
משתמש בה בדיוטא אלא למהוי קרקע לעליה ולאשתמושי 
בה בדריסת הרגל ושאר תשמישי דידה. ואמטול הכי קשיא 
ליה לרבינא אי ס"ד בסתמא לא קני לוקח, עומקא ורומא 
(לימא) [למה] לי על מנת, ואיצטריך רב אשי לתרוצי ליה 
אהני ע"מ דאי נפלה דיוטא הדר בני לה כדפרישנא לעיל. 
אבל למבני עלייה על גבי הדיוטא עצמה, לא שנא שיירה 
לדיוטא בפירוש ולא שנא בסתמא לא מצי בני, דאמר ליה 
לוקח קא מרעת להו לאשיתאי. ה"מ לטעמיה דרב פפא 
דס"ל דאע"ג דשיירה לדיוטא לא שייר מקום דיוטא בבית, 
אבל לרב זביד דסבירא ליה דכיון דשייר דיוטא שייר נמי 
מקום דיוטא בבית לנפשיה ואם רצה להוציא בה זיזין 
מוציא אע"ג דקא משתמש באויר הבית המכור ומרע להו 
לאשיתאי בהוצאת זיזין, כל שכן שאם רצה לבנות עלייה 
על גבה ממש בונה דבאוירה דנפשיה קא משתמש. ולא 
דמי לעליון שבא לשנות בגויל, דהתם לא אשתעבד ליה 
תחתון לעליון לטפי מן הכין, ולית ליה לעליון זכותא 
.דח#
ברשות התחתון כלל אלא גבי מכר בית ושייר דיוטא לפניו 
כיון דסבירא לן דשייר מקום דיוטא לנפשיה בכוליה בית 
נמי שייר זכותא לההיא דיוטא דאי  בעי לאוסופי עלה מאי 
דבעי מצי עביד. דאי ס"ד דלא שייר  זכותא בבית אלא 
לההיא דיוטא בלחוד, א"כ כי רצה להוציא בה זיזין אמאי 
מוציא. אלא ודאי ש"מ דכי שייר זכותא לדיוטא בבית לכל 
מאי דבעי למעבד בה בההיא דיוטא הוא דשייר. וקימא לן 
כרב זביד כדברירנא לעיל (סי' ל ד"ה וקימא).#
נקיטינן השתא מהני שמעתתא במוכר את הבית, 
דבסתמא לא קני לוקח עומקא ורומא ואין ללוקח אלא מן 
הקרקע ועד התקרה והתקרה בכלל. ואם רצה אחד מהן 
לעשות חלל תחת הקרקע או לבנות עלייה על תקרת הבית 
או על תקרת הדיוטא המכורה עם הבית חברו מעכב עליו, 
כדברירנא טעמא בשמעתיה דרב דימי (לעיל סי' לא) מדין 
הבית והעליה של שנים. אבל אם רצה המוכר להשתמש 
באויר שעל גבי תקרת הבית או שעל תקרת הדיוטא או 
שעל הגג ועד לרקיע הדין עמו. והוא דלא בני מידי על 
התקרה עצמה ולא על הגג עצמו ולא על הכתלים עצמן. 
ולית ליה לאשתמושי בהו אפי' בדריסת הרגל, דאמר ליה 
לוקח קא מרעת להו לאשיתאי. וכל שכן שאם רצה להוציא 
זיזין מתקרת הבית אינו מוציא, ואין לו בעומק הבית אלא 
לאשתמש בו בהכנסת קורות וכיוצא בהן, ואין לו ברומו 
אלא לבנות עליה סמוך לתקרת הבית על גבי עמודין 
ועושה לו תקרה אחרת להיות קרקע לעלייתו. ואם נפלו 
הבית והעליה הרי בעל העלייה חוזר ובונה אותה כבתחלה 
כדברירנא טעמא לעיל. #
ואי אית ביה בהאי ביתא תשמישא דחזי לאשתמושי ביה 
לבר מגופיה דביתא, איכא לפלוגי ביה, דאי כולה חדא 
תשמישא היא ולא חשיב למפלג רשותא לנפשיה, כגון 
החדר שלפנים ממנו והיציע, דהיינו בדקא חלילא, ודיוטא 
שעל גבי תקרת הבית, כולהו הני לענין אזדבוני בסתמא 
חד דינא נינהו. דאי פתיחי לגו ביתא ולא הוו ד"א על ד"א, 
אי נמי דלא גביהי עשרה טפחים, כגון דמעין תשמישא 
דביתא נינהו ופתיחי לגויה ולא חשיבי למפלג רשותא 
לנפשיהו, כולהו חדא רשותא וחדא תשמישתא נינהו 
ומזדבני בסתמא אגב ביתא. וכל שכן באפתא וחדר דעבידי 
בחלל ביתא היכא דפתיחי לגויה, דאף ע"ג דהוו ארבע 
אמות וגבוה עשרה טפחים מגופיה דביתא נינהו ומזדבני 
בסתמיה אגב ביתא. ואי מידי דחשיב למפלג רשותא 
לנפשיה הוא מחמת דנפיש בשיעורא, כגון היציע והחדר 
שלפנים מן הבית, היכא דאית בהו ארבע אמות על ארבע 
אמות וגביהי עשרה טפחים אע"ג דפתיחי לגויה דביתא 
וחדא תשמישתא נינהו, כיון דלאו בחלל הבית המכור 
נינהו ואית בהו שיעורא דחזו למפלג רשותא לנפשיהו, לא 
מיבעיא בסתמא דלא מזדבנא אגב ביתא, אלא אפילו היכא 
דכתב ליה הוא וכל מה שבתוכו מארעית תהומא ועד רום 
רקיעא לא מזדבני, דהני לאו בתוך הבית המכור קיימי 
ולאו באוירא דידיה קיימי אלא לבר מביתא קיימי או מן 
הצד או מאחוריו. הילכך אי מצר לי מצראי בראי וכתב 
ליה ולא שיירית בזבינאי אילין קדמי כלום, ואיכא דקרו 
ליה לבית בהדי חדר ויציע דיליה בית, אי נמי דכתב ליה 
הוא וכל תשמישיו ואילין מצרנהא, קני להו, ואי לא לא 
קני להו אלא בלישנא דמוכח עליהו. #
וה"מ ביציע וחדר דלא קיימי בחלליה דביתא ולא 
באויריה, אבל במאי דקימי בחלליה או באויריה אע"ג דלא 
נפיש בשיעוריה, כל היכא  דלאו חדא תשמישתא היא, לא 
שנא מחמת דפסיקי מביתא ואע"ג דדמו תשמישי להדדי 
כגון חדר ויציע ודיוטא ואפילו אפתא היכא דלא פתיחי 
לגו ביתא כלל, ולא שנא מחמת דלא דמו תשמישי להדדי 
כגון בור ודות ומחילות דקימי בעומקיה וגג דקאי ברומיה 
ואע"ג דפתיחי לגו ביתא, כולהו הני כיון דלאו חדא 
תשמישתא נינהו אע"ג דלא הוו ארבע אמות ולא גביהי ולא 
עמיקי עשרה טפחים, כל היכא דאית בהו שיעורא דחזי 
לפום מנהגא דההוא אתרא לאשתמושי ביה באנפי נפשיה 
אע"ג דלא פתיחי נמי לדוכתא אחרינא לא מזדבני בסתמא 
אגב ביתא. #
ואי לית ביה בההוא תשמישתא כי האי שיעורא, כל 
היכא דלא פתיחא לרשות היחיד אחריתי אע"ג דלא פתיחא 
לחלל הבית המכור בטלה לה לגבי ההוא דוכתא דקימא 
בגויה, דאי קימא בחלל הבית המכור או בחלל כותל דידיה 
(ו)מזדבנא אגב ביתא, ואי קימא בעומקא ורומא לא מזדבנא 
אלא בכלל זביני דעומקא ורומא. ואי פתיחא לרשות היחיד 
אחריתי לא שנא דהאי מוכר ולא שנא דאיניש מעלמא, אי 
מוכחא מילתא דלתשמישתיה הוא דעבידא, אע"ג דקימא 
בחלל הבית המכור או בחלל כותל דידיה, כיון דפסיקא 
מיניה וחשיבא לגבי ההוא ביתא דפתיחא ליה,  חשבינן לה 
דפלגא לה רשותא לנפשיה ולא עיילה בכלל  זביני דהאי 
ביתא דפסיקא מיניה אלא בלישנא דמוכח עילוה. אי נמי 
דמהני כשאר תשמישי דפלגי רשותא לנפשיהו, והוא 
דשייך ביה נמי בהאי תשמישא. ואי לא מוכחא מילתא 
דלתשמישתיה דההיא רשותא דפתיחא ליה הוא דעבידא, 
כגון דאיכא למימר דלצורך בנין הבית המכור עבידא, 
בטלה נמי לגבי ביתא ומזדבנא בסתמא אגב ביתא, דמגופיה 
דביתא היא וכשאר חורין וסדיקין שבכתלי הבית המכור 
דמיא.#
#
 וה"מ בסתמא דלא כתב ליה לישנא דמשמע מיניה 
דאקני ליה עומקא ורומא, אבל כתב ליה לישנא דמשמע 
דאקני ליה עומקא ורומא, קני לוקח עומקא ורומא, ואין 
למוכר לעשות חלל בעומק שתחת הקרקע ולא להשתמש 
באויר שעל גבי הבית. ואם רצה הלוקח לעשות חלל תחת 
הקרקע או לבנות עלייה על גבי הבית עד לרקיע הדין עמו. 
ואי איכא עילויה דביתא גג שאין לו מעקה אי נמי אית ליה 
מעקה אלא שאינו גבוה עשרה טפחים, מיהו לא מקיף ליה 
לגג מכל גיסא דצריך מעקה, אע"ג דהוי ארבע אמות ואית 
ליה נמי צורת פתח ולא פתח לגו ביתא, כיון דברומיה 
דביתא קאי ולא חשיב, קני ליה ולמעקה דידיה כשאר 
עומקא ורומא. #
.דח#
ודוקא במידי דלא חשיב כדאמרן, אבל היכא דאיכא 
בעידן מכירה בהאי עומקיה ורומיה מידי דחשיב באנפי 
נפשיה, בין מחמת דשאנו תשמישי מהדדי, בין מחמת 
דפסיק מביתא, בין מחמת דנפיש שיעוריה וחשיב למפלג 
רשותא לנפשיה, הני כולהו פלגי רשותא לנפשייהו ולא 
מהני בהו לישנא דעומקא ורומא. ומאי מחמת דשאנו 
תשמישי מהדדי, כגון בור ודות ומחילות אע"ג דלא עמיקי 
עשרה טפחים ולא הוו ארבע אמות ואע"ג דלא פתיחי אלא 
לגו ביתא, וגג שיש לו מעקה גבוה עשרה טפחים מכל גיסא 
דצריך מעקה ואע"ג דפתיח לביתא ולא הוי ארבע אמות. 
וה"ה במידי דפסיק מביתא, כגון דיוטא שעל גבי תקרת 
הבית המכור ואפתא וחדר דקימי בחלליה היכא דלא 
פתיחי לגויה דביתא, ואע"ג דלא הוי ארבע אמות ולא גבוה 
עשרה טפחים ולא פתיח לדוכתא אחריתי. והוא דאית ביה 
בההוא מידי שיעורא דחזי לפום מנהגא דההוא אתרא 
לאשתמושי ביה באפי נפשיה. אי נמי דלית ביה כי האי 
שיעורא והוא דפתיח לרשות היחיד אחריתי ומוכחא 
מילתא דלתשמישתיה הוא דעביד דחשיב לאשתמושי ביה 
לההוא רשותא דפתיח ליה. והוא הדין במידי דחשיב 
למפלג רשותא לנפשיה מחמת דנפיש שיעוריה, כגון עלייה 
שעל גבי תקרת הבית היכא דהויא ארבע אמות על ארבע 
אמות וגבוה עשרה טפחים דחזיא לדירה באנפי נפשיה, 
ואע"ג דפתיחא לתוך הבית המכור. הני כולהו כיון דחזו 
למפלג רשותא לנפשיהו לא מהני בהו לישנא דעומקא 
ורומא ולא לישנא דהוא וכל תשמישיו ואילין מצרנאה 
מיניהו, משום דלא קימי ביני מצרי גופיהו ומיניהו משום 
דלאו בכלל תשמישיו נינהו. הילכך אי כתב ליה מארעית 
תהומא ועד רום רקיעא קני להו, ואי לא אע"ג דכתב ליה 
עומקא ורומא לא קני להו עד דכתב ליה נמי הן וכל מה 
שבתוכן. והוא הדין לענין מידי דקאי בחלל הבית המכור 
אע"ג דפסיק מיניה דמהני ביה לישנא דהוא וכל מה 
שבתוכו לחודיה כדברירנא.#
 והיכא דכתב ליה עומקא ורומא דקאמרינן דלא מהני 
בהני תשמישי דחשיבי, הני מילי למקני גופייהו, אבל 
עומקא דתותיהו ורומא דעילויהו קני ובני ביה מאי דבעי. 
דאי לא תימא הכי, עומקא ורומא מאי אהני ליה. ודוקא 
לאשתמושי בעומקי  דתותיהו בהכנסת קורות או למבני 
עלייה על גבי עמודין באויר שעל גבי העליה או הדיוטא, 
אבל למעבד חלל תותיהו או למבני על גבי תקרת העלייה 
או הדיוטא עצמה או לאשתמושי בתקרה דידיהו כלל לא, 
דא"ל מוכר קא מרעת לה לבור ודות דידי או לעלייה דידי 
או לדיוטא דידי. ואם רצה המוכר להוציא בה זיזין אינו 
מוציא, דמסתמא דלא שיירה לדיוטא בפירוש לא משתעבד 
ליה הבית המכור אלא לגופה דדיוטא או לגופה דעלייה 
בלחוד, ולא שייר מקום דיוטא או מקום עלייה בבית.#
ולענין קרקע הגג והדיוטא וכיוצא בהן, כל היכא דקימא 
לן גבי גג גופיה או דיוטא גופה דמזדבני כל שכן קרקע 
דידהו דמזדבן. וכל היכא דקימא לן דלא מזדבן, איכא 
לפלוגי, דכל היכא דלא הוי שיור אלא מחמת דהוי מכלל 
עומקא ורומא דלא מזדבן בסתמא, כגון גג שאין לו מעקה 
גבוה עשרה טפחים, וכגון דיוטא דלית בה שיעורא דחזיא 
לאשתמושי בה באנפי נפשיה, אוירא דגג ודדיוטא הוא  
דהוי שיור. והוא הדין למעקה דגג וכתלי הדיוטא ותקרתה  
דקימי באוירא דמוכר דמכלל עומקא ורומא נינהו. אבל 
קרקע הגג והדיוטא גופיהו דמגופיה דביתא הוא לא הוי 
שיור ולית ליה למוכר לאשתמושי בהו אפילו בדריסת 
הרגל דהיזקא דבעל הבית הוא. וכל היכא דאע"ג דכתב ליה 
עומקא ורומא נמי הוי שיור, כיון דכי הוי שיור מחמת 
חשיבותיה דחזי לתשמישתיה הוא דהוי שיור, כי הוי שיור 
לתשמישתיה הוא דהוי שיור ואית ליה למוכר לאשתמושי 
ביה מעין תשמישתיה דומיא דהבית והעליה של שנים, 
דאי לאו הכי מאי חשיבותיה דהוי שיור. והיכא דנפל ההוא 
תשמישא דשייך ביה שיורא, לא שנא נפל הבית המכור 
ולא שנא נפל דיוטא דאשתייר, מסתמא אית ליה רשותא 
למוכר למהדר ולבני לה לדיוטא אגב ביתא ממש 
כדמעיקרא כדברירנא לעיל. #
#
ודוקא במידי דלא שייריה מוכר בפירוש, אבל במידי 
דשייריה מוכר בפירוש אהני שיוריה לשיורניהו לכולהו 
זכואתא דחזיין ליה לדבר המשויר בגוף הדבר המכור. 
לפיכך המוכר בית לחבירו וא"ל על מנת שדיוטא העליונה 
שלי דיוטא העליונה שלו. למאי הלכתא, שאם רצה המוכר 
להוציא בה זיזין בגוף הדיוטא שנמצא משתמש באויר 
הבית המכור מוציא, דכיון דשייר דיוטא מסתמא שייר 
נמי מקום דיוטא בבית. ואין צריך לומר שאם רצה לבנות 
עלייה על גבה אפילו על הכתלים עצמן בונה, דכיון דשייר 
למקום דיוטא בבית ומוציא בה זיזין כל שכן שאם רצה 
לבנות על גבה בונה, דמעיקרא שייר זכותא לדיוטא בגופו 
של בית למעבד בההיא דיוטא מאי דבעי כדברירנא לעיל  
אליבא דרב זביד. ואין צריך לומר שאם נפלה שחוזר ובונה 
אותה, השתא לכתחילה בני לה, כי נפל מיבעיא. לא שנא 
נפלה העלייה ולא שנא נפלה הדיוטא ואפילו נפל הבית 
עצמו, דכיון דאהני ליה על מנת לשיוריה זכותא לדיוטא 
בכתלי הבית אהני ליה נמי לשיורי לה זכותא באויר הבית, 
דאי נפל ביתא קמא ובנה לוקח בדוכתיה ביתא אחרינא 
משתעבד ליה לבעל הדיוטא למבנא עלייה על גבה, דומיא 
דהבית והעלייה של שנים שנפלו דכיון דשייר לגמרי 
שייר. ולא תימא דוקא היכא דלא הוה מזדבנא בסתמא ואי 
נפל לשיוריה בפירוש דאהני ליה שיוריה להני אנפי 
דאמרן, אלא אפי' היכא דבלאו שיוריה נמי הוה מזדבנא, 
כיון דאהני שיוריה לשיוריה בגופו של בית המכור דומיא 
דמעשר שאם רצה להוציא בה זיזין מוציא, הוא הדין לבנות 
עלייה על גבה ממש ואי נפלה הדר בני לה כדברירנא 
לעיל:#

   

