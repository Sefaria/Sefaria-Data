אלא על ידי הדחק בליליא לא שלטא ביה עינא כלל. ואלו 
בעל הגג איידי דמקרב לגביה טפי ועוד דקאי לקבליה 
בכיוון אפילו בליליא נמי חזי ליה. ומנא תימרא דכי 
קאמרינן דלא חזו ליה בליליא שיעור דכי יתיב לא חזו ליה 
אפילו ביממא קאמרינן, דהא כי מיירי דלא חזו ליה בליליא 
דומיא דמיירי דחזו ליה ביממא הוא, וכי קאמרינן דחזו ליה 
ביממא כי קאי הוא דקאמרי דאלו כי יתיב הא קאמרינן 
דביממא לא חזו ליה כלל, ואשתכח דאהאי שיעורא הוא 
דקאמרינן ביממא חזו ליה היכא דקאי ואלו בליליא אע"ג 
דקאי נמי לא חזו ליה. ואם נפשך לומר דהני תלתא טעמי 
דאביי לאו שיעורא מיירו ולא זו אף זו קאמר, דלא מבעיא 
היכא דגביהי גגין טובא ודחיקא לה רשות הרבים דביממא 
חזו ליה ובליליא לא חזו ליה כלל, אלא אפי' היכא דלא 
גביהי כולי האי אלא שיעור דחזו ליה נמי בליליא מצי אמר 
ליה בני רשות הרבים כי קאימנא חזו לי כי יתיבנא לא חזו 
לי את לכי יתיבנא נמי חזית לי, ואפילו היכא דרויחא 
רשות הרבים ולא גביהי גגין כולי האי אי נמי דלא רויחי 
גגין ולא גביהי אלא שיעור דכל היכא דיתיב נמי חזו ליה 
אפילו בליליא מצי אמר ליה בני רשות הרבים כי מעייני 
חזו לי כי לא מעייני לא חזו לי ואפילו ביממא את כי לא 
מעיינת נמי חזית לי ואפי' בליליא.#
אשתכח השתא דכל היכא דקיימן תרתי רשויות בשני 
צידי רשות הרבים לא מחייבינן להו לסלוקי היזק ראיה 
מהדדי אלא היכא דנפיש היזיקיה דהאי מזיק מדבני רשות 
הרבים, כגון דאיכא טעמא דבני רשות הרבים ביממא חזו 
לי בליליא לא מצו חזו לי את בליליא נמי חזית לי, אי נמי 
דאיכא טעמא דכי יתיבנא חזו לי כי קאימנא לא חזו לי אי 
נמי טעמא דכי מעייני חזו לי כי לא מעייני לא חזו לי ואת 
כי יתיבנא ולא מעיינת נמי חזית לי. אבל היכא דליכא חד 
מהני טעמי אע"ג דאיכא טעמא דביממא חזו לי בליליא לא 
חזו לי מחמת דלא שכיחי דאזלי ואתו לא לחייב לסלוקי 
היזק ראיה, דהא גבי פתח וחלון דאיכא האי טעמא ולא 
מצי מעכב, דאע"ג דלא שכיחי כיון דזימנין דמיקרו וחלפי 
ולאו אדעתיה לא סגייא דלא מצטנע מינייהו ומצי אמר ליה 
סוף סוף לאו קא בעית אצטנועי מבני רשות הרבים:#
סא. אמר מר זה עושה מעקה לחצי גגו וזה עושה 
מעקה לחצי גגו פשיטא לא צריכא אע"ג 
דקדים חד מינייהו ועבד מעקה לחצי גגו מהו דתימא מצי 
אמר ליה האיך שקול אוזינקא ועבידי לכוליה קא משמע 
לן דאמר ליה את מאי טעמא לא עבדת דלא תתרע אשיתך 
אנא נמי לא תתרע אשיתאי:#
סב. אמר רב נחמן אמר שמואל גג הסמוך לחצר חבירו 
עושה לו מעקה ארבע אמות. כלומר  בעל 
הגג עושה לו מעקה ארבע אמות לגגו לסלוקי היזק ראיה 
מבעל חצר משום דבעל הגג מזיק ליה לבעל חצר ובעל 
חצר לא מזיק ליה לבעל הגג, דגגין לית בהו היזק ראיה 
משום דלא עבידי לדירה. אבל בין גג לגג לא. דהא לית 
ליה לחד מינייהו היזק ראיה. ורב נחמן דידיה אמר אין 
זקוק לו לארבע אמות אבל זקוק הוא למחיצה עשרה 
למאי [אי] להיזק ראיה ארבע אמות בעינן אי לנתפס עליו 
כגנב בבציר מהכי סגייא לעולם לנתפש עליו כגנב 
ובעשרה טפחים לא מצי משתמיט ליה בציר מעשרה מצי 
משתמיט ליה אמר אימצורי קא ממצרנא. והוא פישוט 
עצמות. וקי"ל כרב נחמן. ודוקא בגגין שאינן עשוין 
לדירה כעין בית או כעין חצר, אבל בגגין העשויין לדירה 
אפילו כעין תשמישתא דחצר מעקה ארבע אמות בעו 
כדאביי. והוא הדין נמי לענין גג הסמוך לחצר חבירו, דוקא 
בגג שאינו עשוי לדירה דבעל הגג מזיק ליה לבעל חצר 
ובעל חצר לא מזיק ליה לבעל הגג, אבל בגג העשוי לדירה 
תרווייהו כהדדי נינהו ועושין מעקה ד' אמות בין שניהם 
באמצע.#
#
מיתיבי אם היתה חצירו למעלה מגגו של חבירו אין 
זקוק לו. משום דבעל חצר לא מזיק ליה לבעל הגג דהא 
אינו עשוי לדירה ובעל הגג לא מזיק ליה לבעל החצר דהא 
חצר גביהא מיניה, (והא) [והוא] דגביהא ארבע אמות, 
אלמא כיון דלא מזיק ליה חד מינייהו לחבריה בהיזק ראיה 
לא מחייבינן ליה לחד מינייהו למעבד מעקה לנתפס עליו 
כגנב, דאם כן נהי דבעל הגג לא חיישינן ליה דהא חצר 
גביהא מיניה ולא מצי למימר אימצורי אימצרנא וסליק 
דהא לא מצי למיסק אלא בכונה, אלא בעל חצר ליחוש ליה 
דמצי אמר מצורי קא ממצרנא ונפלי, אלא לנתפש עליו 
כגנב לא חיישינן, וקשיא לרב נחמן. ופריק מאי אין זקוק 
לו אין זקוק לו לארבע אמות אבל זקוק הוא למחיצה 
עשרה. דמחייבינן ליה לבעל חצר למעבד מחיצה גבוהה 
עשרה טפחים כדי שיתפס עליה כגנב. וכן הלכתא. מיהא 
נמי שמעינן דשיעור מחיצה לסלוקי היזק ראיה ארבע אמות 
הוי:#
#
סג. ושמעינן נמי דלא מיתפס איניש מרשות לרשות 
כגנב אלא היכא דחליף גודא בר עשרה 
פושכי. למאי נפקא מיניה למידייניה כדין הבא במחתרת:#
סד. איתמר שתי חצרות זו למעלה מזו רב הונא אמר 
תחתון בונה מכנגדו ועולה ורב חסדא 
אמר עליון מסייע מלמטה ובונה. הא שמעתא לא מתוקמא 
אלא בשקרקע העליונה גבוה מן התחתונה ארבע אמות, 
דאשתכח דעליון מזיק ליה לתחתון דלא מצי לאצטנועי 
(לא) מיניה (ולא) בחצר, ותחתון לא מזיק ליה לעליון על 
כרחיה דהא מצי לאצטנועי מיניה בחצר העליונה כדבעינן 
למימר ולברורי לקמן. ואי דהוי קרקע העליון סלע וכיוצא 
בו שאפשר לבנות על גביו ואינו צריך להעמיק את יסודו 
של כותל בקרקע, כולי עלמא לא פליגי דלא צריך תחתון 
למבני ולא מידי, אלא עליון בונה על שפת קרקע חצרו 
ועולה עד ארבע אמות, דהיזק ראיה גיריה הוא ועל המזיק 
להרחיק את עצמו. אלא הכא במאי עסקינן בעפר או בסלע 
הבא בידים דאי בני עליה נפיל, הילכך צריך למבני מכנגד 
קרקע חצירו של תחתון ולאעמוקי ליה פורתא בקרקע כי 
היכי דניקום. ורב הונא ורב חסדא בהא פליגי, רב הונא 
סבר נהי דעל המזיק להרחיק את עצמו ולסלוקי היזק ראיה 
לית לך לחיוביה לעליון אלא מקרקע חצרו ועד ארבע אמות 
דהוא שיעורא דמסתלק ביה היזק ראיה, אבל למבני למטה 
מקרקע חצרו דלא מסתלק ביה היזק ראיה כלל לא 
מחייבינן ליה. ואע"ג דלא קאי בנין עליון בלא בנין 
התחתון ואשתכח דכולא מילתא לסלוקי היזק ראיה הוא 
ועל המזיק להרחיק את עצמו, מכל מקום מצי עליון למימר 
נהי דעל המזיק להרחיק את עצמו אבל למבני ליה לתחתון 
כותל ברשותיה הנאה דידיה הוא ולא מחייבנא למבני ליה 
לתחתון כותל ברשותיה, אלא תחתון אי ניחא ליה דלהוי 
כותל בריא באני מכנגד קרקע חצרו ועולה עד דמטי כנגד 
קרקע חצרו של עליון ועליון בונה מכנגד קרקע חצרו על 
גבי בנינו של תחתון ועולה עד ארבע אמות, ואי לא מצי 
עליון למימר הריני בונה מכנגדי על שפת קרקע חצרי 
ועולה ואי נפיל הדרנא ובנינא לה כמה זימני. ורב חסדא 
סבר כיון דמכל מקום מחייב עליון למבני כותל לסלוקי 
היזק ראיה דידיה מתחתון ולא סגייה ליה להאי בלא יסוד 
למהוי כותל בריא, אשתכח דאפילו חיובא דבנין התחתון 
נמי שייך גבי עליון דלא מיפטר עליון עד דבני כותל 
בריא. ובדין הוא דאי לא הויא ליה לתחתון הנאה בהאי 
כותל התחתון אלא לאוקומיה לעליון כי היכי לסלוקי היזק 
ראיה ותו לא, הוה מחייבינן לעליון למבני כוליה מקרקע 
התחתון עד דסליק למעלה מקרקע העליון ארבע אמות, 
דכולא מילתא לסלוקי היזק ראיה הוא ועל המזיק להרחיק 
את עצמו מכל מקום, אלא כיון דאית ליה הנאה לתחתון 
בהאי כותל התחתון מאנפא אחרינא דסמיך ליה מאי דבעי 
ולא חייש דילמא נתר מעפריה דעליון ואבניא עלויה, 
אשתכח דהנאה לתרווייהו הוא ומחייב עליון למיתב פלגא 
בבנין כותל התחתון, ואע"ג דנקט לישנא דסיוע לא משמע 
מינה דבציר מפלגא הוא דהא גבי כריא דנהרא דקאמרינן 
התם (בבא מציעא קח,א) תתאי מסייעי עילאי ועל כרחיך 
כולהו שוין, אלא כל היכא דעבידתא ברשותא דחד 
מינייהו היא נקיט גבי חיוביה דאידך לישנא דסיוע דמסייע 
בהדי האי. וכי תימא ונהי דתחתון נמי מתהני בהאי כותל 
התחתון מאנפא אחרינא, כיון דבלאו הכי הוה מחייב עליון 
למבני כולה לסלוקי היזק ראיה, השתא נמי דאתהני ביה 
תחתון למידי אחרינא והוה כזה נהנה וזה לא חיסר ולא 
ניחייביה לתחתון ולא מידי. שאני הכא דזה נהנה וזה 
חיסר הוא, דעומקא דחצרו דתחתון הוא דגרם ליה לעליון 
בנינא יתירא, והא דמיא לההיא דאמרינן בבבא קמא בפרק 
כיצד הרגל (כ,ב) בענין זה נהנה וזה לא חיסר גבי המקיף את 
חבירו בשלש רוחותיו שאני התם דאמר ליה את גרמת לי 
הקיפא יתירא.#
וקי"ל כרב חסדא דתניא כוותיה. ודוקא כשחצרו של זה 
גבוהה משל זה ארבע אמות, אבל היכא דלא גביהא ארבע 
אמות תרווייהו חזו להדדי, הילכך כל כמה דחזו תרווייהו 
להדדי תרווייהו מוקי להדדי ותרווייהו שוו בענין הכותל 
עד דגבה גודא מארעיתיה דתתאי ארבע אמות, ומכי גבה 
גודא ארבע אמות רמי כוליה חיובא [על] העליון עד דגבה 
גודא מקרקע דידיה נמי ארבע אמות. וכי תימא וכי הוה 
קרקע עליונה גבוה מן התחתונה ארבע אמות נמי אכתי 
תרווייהו מזקי אהדדי, דלא מיבעיא כי קאי עליון קרוב 
לשפת חצרו ויתיב (עליון) [תחתון] כנגדו ברחוק מיסוד 
קרקעו של עליון מצי חזי ליה וא"כ תחתון נמי ליסיעיה 
לעליון עד דמסליק מיניה היזק ראיה. וכי תימא והיינו נמי 
דמחייבינן ליה לתחתון ליבני פלגא בכותל תחתון דאי לאו 
הכי הוה מחייבינן ליה לעליון למבני כוליה, א"כ הא דתניא 
לקמן אם היתה חצרו למעלה מגגו של חבירו אין זקוק לו 
אמאי אין זקוק לו לבעל הגג הא מזיק ליה לבעל חצר, אלא 
מסתברא דכי האי גונא כיון דעליון מצי לאצטנועי 
מתחתון לאתרחוקי משפת חצרו ולאשתמושי מיושב 
ותחתון לא מצי לאצטנועי מעליון בחצר כלל דאי בעי 
עליון למיקם או למיתב על שפת חצרו לא מצי תחתון 
לאצטנועי מיניה בחצר, עליון הוא דמזיק ליה לתחתון 
ותחתון לא מזיק ליה לעליון. וכי תימא הא תינח גבי שתי 
חצרות זו למעלה מזו, אלא סופא דקתני אם היתה חצרו 
למעלה מגגו של חברו אין זקוק לו, כיון דבעל הגג לא 
מיתזק כלל דהא בדלא עביד לדירה עסקינן מדלא דינינן 
ביה היזק ראיה לגבי חצר ובעל חצר מיתזק מיניה דבעל 
הגג פורתא אמאי אין זקוק לו והא תנן (לקמן ס,א) לא יפתח #
אדם חלונותיו לחצר השותפין, והא חלון דזימנין דזוטר ולא 
מתחזיא כולה חצר מיניה ואפילו הכי מצי מעכיב. שאני 
דינא דחלון, דכיון דמצי חזי ליה לבעל חצר ולא מצי בעל 
חצר למחזייה לבעל חלון אשתכח דלא מצי בעל חצר 
לאצטנועי מיניה דזימנין דחליף וסבר ליכא דחזי ליה, אבל 
גבי שתי חצרות זו למעלה מזו דכי קאי עליון בדוכתא 
דחזי ליה תחתון מצי לעיוני ברישא אי קאי התם תחתון 
וחזי ליה כי היכי דנצטנע מיניה, אשתכח דהיזקא דתחתון 
לגבי עליון לאו היזקא הוא כי היכי דליחייביה לתחתון 
לסלוקי היזקיה:#
סה. תניא כותיה דרב חסדא שתי חצרות זו למעלה מזו 
לא יאמר העליון הריני בונה מכנגדי ועולה 
אלא מסייע (מלמעלה) [מלמטה] ובונה היתה חצרו למעלה 
מגגו של חברו אין זקוק לו. ודוקא היכא דקרקע העליון 
גבוה מתחתון ארבע אמות כדפרישנא. ודוקא נמי בגג 
שאינו עשוי לדירה דלית ביה היזק ראיה. ואפילו הכי אין 
זקוק לו לארבע אמות אבל זקוק הוא למחיצה עשרה טפחים 
לנתפס עליו כגנב כדאוקימנא בהדיא לעיל:#
סו. הנהו בי תרי דהוו להו דירי חד עילאי וחד תתאי 
(אי חכים) [איחביס] תתאי אמר לעילאה תא 
לבנייה אמר ליה שפיר קא דיירנא [ז,א] אבנייה אנא לית 
לי דוכתא דדיירנא ביה מוגרנא לך לא מצינא דאיטרח לא 
(קאי מיהדר) [קא מיתדר] לי (חולקך) [חוק לך] בארעא 
שוף כריסך עול שוף כריסך פוק אמר רב חמא דינא 
(קאמינא) [קאמר] ליה והני מילי דלא מטו כשורי למטה 
מעשרה אבל מטו כשורי למטה מעשרה מצי תתאה 
למימר ליה לעילאי למטה מעשרה רשותא דתתאי היא 
ולא משתעבדנא לך והני מילי דלא אתנו אהדדי אבל 
אתנו אהדדי אי (מתפיס) [מחביס] תתאי (ובאני) סתר 
ובאני ואע"ג דלא מטו כשורי למטה מעשרה. וכי אתנו 
אהדדי עד כמה. כלומר משתעבד ליה תתאי לעילאי ולית 
ליה רשותא למסתריה. אמר רבה משמא דרב נחמן* 
כדדיירי אינשי וכמה אמר רב הונא בריה דרב יהושע 
בדנקיט איסוריתא דמחוזא והדר. דכל כמה דיכיל תתאי 
למנקט איסוריאתא דמחוזא ומאי דדמי להו כגון משוי גבוה 
שבני המקום רגילין ליכנס בו על כתפיהן לבתיהן ולחזור 
בו לכל רוח ואין קורות התקרה מעכבין עליו אכתי 
משתעבד ליה לעילאי ואי (חכים) [איחביס] טפי לא 
משתעבד ליה וסתר ובאני:#
#
סז. ההוא גברא דהוה קא באני אשיתא אחורי כווי 
דחבריה אמר ליה קא מאפלת עלי אמר ליה 
סתרנא לה ועבידנא לך כווי מלעיל אמר ליה מרעת ליה 
לאשיתאי אמר ליה סתרנא לה עד הכא ובנינא לה ועבידנא 
לך כווי מלעיל אמר ליה אשיתא חדתא בביתא עתיקא לא 
קימא אמר ליה סתרנא ליה לכולה ביתא ובנינא ליה 
ועבידנא לך כוי מלעיל אמר ליה לית לי דוכתא דדיירנא 
בה אמר ליה מוגרנא לך אמר ליה לא מצינא דאטרח אמר 
רב חמא דינא קאמר ליה והא תו למה לי היינו הך הא 
קמ"ל דאע"ג דדייר ביה לתיבנא ולציבי. ושמע מינה 
טעמא דדייר ביה כל דהו דמצי אמר לא מצינא למטרח 
ולפנוייה אבל היכא דלית ליה מידי בגויה דקאמר ליה האיך 
סתרנא ליה לכוליה ביתא ובנינא ליה ועבידנא לך כוי 
מלעיל הדין עמו, דקימא לן כופין על מידת סדום. והוא 
הדין גבי דינא דהנהו בי תרי דהוו דיירי חד עילאי וחד 
תתאי (לעיל ו,ב) היכא דלית לעילאה מידי לפנוייה ולית ליה 
טירחא כלל וקאמר ליה תתאי מוגרנא לך דוכתא דדירת 
ביה וסתרנא ליה אנא ובנינא ליה מדידי הדין עמו דקיימא 
לן כופין על מידת סדום. והוא דלית ליה להאיך פסידא 
מאנפא אחרינא ולא טירחא כלל, ומשום שונא מתנות נמי 
ליכא דכיון דלא קא מטיא ליה למארי ביתא הנאה לידיה 
טפי ממאי דמפסיד בביתא דקא סתר ליה לא שייך ביה 
שונא מתנות, ועוד דכיון דאית ליה הנאה נמי לאידך 
בדידיה בביתיה דקא שביק ליה למבנייה אשתכח דלאו 
מתנת חנם הוא וכי כתיב שונא מתנות יחיה במתנת חנם 
כתיבא. ודוקא היכא דאמיד וצאית דינא אבל היכא דלא 
אמיד חיישינן דלמא סתר ולא באני וליכא לאשתלומי 
מיניה. וכן היכא דאמיד ולא צאית דינא חיישינן דילמא 
סתר ולא באני ולא מצינא למכפייה בדינא:#
סח. הנהו בי תרי אחי דפליגו חד מטייה אספלידא וחד 
מטייה תרביצא אתא מארי תרביצא קא באני 
אשיתא אפומא דאספלידא אמר ליה קא מאפלת עלי אמר 
ליה בדנפשאי קא בנינא אמר רב חמא דינא קאמר ליה. 
ומפרשי לה רבואתא קשישי להאי אספלידא אכסדרה, 
ותרביצא מילוסה של חצר, ומסייע להו תרביצא דאתמר 
גבי המוכר את החצר (לקמן סז,א). ולפום הדין פירושא לא 
מתוקם האי עובדא אלא כגון דלא מטיה למריה תרביצא 
אלא תרביצא גרידא דלא חזי לדירה, דאי הוה מטי ליה 
(ביתיה) [בגויה] מידי דחזי לדירה כגון בית וכיוצא בו כולי 
עלמא מודו דיכיל מאריה תרביצא לחיוביה למארי 
אספלידא למיבנא בהדיה (א)גודא אפומא דאספלידא 
לסלוקי היזק ראיה. אלא השתא דלא מטייה למארי 
תרביצא בגויה מידי דחזי לדירה לית ביה היזק ראיה 
(אלא), דכי אמרינן דהיזק ראיה בחצר שמיה היזק בחצר 
דפתיחי לה בתים וכיוצא בהן דחזיא לדירה אבל חצר 
שאין בית וכיוצא בו פתוח לתוכה דלא חזיא לדירה לית בה 
היזק ראיה דכקרפף בעלמא דמיא, ולא עדיפא מגגין 
שאין עשוין לדירה דלית להו היזק ראיה, ואמטול#
הכי לא חייבוה למארי אספלידא למיבנא בהדיה, ולא 
שבקיה למאריה תרביצא למבני אלא מטעמא דקא בני 
בדידיה. ואית דמפרשי ליה להאי תרביצא גינה קטנה, 
ומסייע להו במועד קטן (ו,ב) האי תרביצא שרי לתרבוציה 
בחולא דמועדא. ולהדין פירושא צריך לאוקמא במקום 
שנהגו שלא לגדור. ומחוורתא כדפרשינן מעיקרא. ודוקא 
דעלו באושיאתא והורדי ולא עלו באוירא כדבעינן למימר 
קמן:#
סט. אמר ליה רבינא לרב אשי מאי שנא מיהא דתניא 
האחין שחלקו אחד נטל שדה לבן ואחד נטל 
שדה פרדס סמוכה לה יש לו לבעל הכרם ארבע אמות 
בשדה הלבן שעל מנת כן חלקו אמר [ליה] התם דעלו 
אהדדי. כלומר ששמו שדה הפרדס ושמו שדה הלבן ומי 
שעלה בשומתו יתר מחבירו מחזיר דמים לחבירו, שכיון 
ששמו שדה הפרדס והוסיף בה דמים האח שנטלה הרי 
נכללו אותן ד' אמות שצריכות לה לעבודתה בכלל שומתה 
וכבר נטל בעל שדה הלבן את דמיהן, אבל היכא דלא עלו 
אהדדי לית ליה לאשתמושי בשדה הלבן. וכן הלכתא:#
ע. ודייקינן מכלל דהכא גבי האי מעשה דהנהו אחי 
דפליגו חד מטייה אספלידא וחד מטייה 
תרביצא בדלא עלו אהדדי בשופטני עסקינן. ומפרקינן לא 
צריכא דעלו באושיאתא והורדי ולא עלו באוירא. כלומר 
ששמו דמי הקירות וקני הסיכוך כמה אלו שוין לפי אורך 
הקירות ורחבן וגבהן וכמה אלו שוין, והשבח הנמצא 
בקירות האכסדרה ובתקרתה יתר על קירות החצר הוסיפו 
לו לבעל החצר כנגדו במדת הקרקע. ולא עלו באוירא שלא 
שמו את האכסדרה בנויה כמות שהיא ואת החצר כמות 
שהיא, שאלו שמו את האכסדרה כמות שהיא היו ארבע 
אמות מאוירה של חצר נכללין בכלל שומת האכסדרה 
שאין אכסדרה בלא אויר לפניה וכבר נטל בעל החצר 
דמיהן מבעל האכסדרה, ולית ליה רשותא לבעל החצר 
למבני אשיתא אפומא דאכסדרה עד דמרחיק ארבע אמות 
דומיא דשדה לבן ושדה כרם שעל מנת כן חלקו. ברם צריך 
את למידע דלא שנא גבי עובדא דאספלידא ותרביצא ולא 
שנא גבי מתניתא דשדה הלבן ושדה פרדס, לא משכחת 
חלוקה כי האי גוונא אלא בשרצו אבל בדינא לא כדבעינן 
לברורי לקמן (סי' עב ד"ה ושמעינן) בסייעתא דשמיא:#
#
עא. ולימא ליה עד האידנא אספלידא והשתא אדרונא 
אמר רב שימי בר אשי שמא בעלמא הוא 
מי לא תניא האומר לחבירו בית כור אני מוכר לך אע"פ 
שאינו אלא לתך הגיעו שלא מכר לו אלא שמא והוא 
דמתקרי [בית כור] כרם פרדס אני מוכר לך אע"פ שאין בו 
רמונים הגיעו שלא מכר לו אלא שמא והוא דמתקרי כרם 
פרדס. ומתמהינן הכי השתא התם מוכר הוא דאמר ליה 
ללוקח שמא בעלמא אמרי לך הכא יורשין נינהו אמר ליה 
לידור ביה אנן כדדרו ביה אבהתן א"ל [ז,ב] מר קשישא 
בריה דרב חסדא לרב אשי נהרדעי לטעמייהו. דסבירא 
להו האחין שחלקו לקוחות הוו, הלכך אפי' גבי אחין נמי לא 
מצי אמר ליה נמי אדעתא דהכי פליגנא דלידור ביה כי 
היכי דדרו ביה אבהתין דהא לקוחות הוו ומוכר בעין יפה 
מוכר ולא שייר לעצמו במה שמכר לחברו זכות ולא שייר 
כדבעינן למימר קמן:#
עב. דאמר רב נחמן אמר שמואל האחין שחלקו אין 
להן דרך זה על זה ולא חלונות זה על זה 
ולא סולמות זה על זה ולא אמת המים זה על זה והזהרו 
בהן שהלכות קבועות הן ורב אמר יש להן. כיצד אמרו אין 
להם דרך זה על זה, שני בתים זה לפנים מזה ונתרצו 
לחלוק פנימי כנגד חיצון זה נטל פנימי בחלקו וזה נטל 
חיצון, לא מצי פנימי למימר ליה לחיצון נידור ביה כדדרו 
ביה אבהתין אלא הרי הן כאלו לקחו זה מזה ואין לפנימי 
דרך על החיצון, דמוכר בעין יפה מוכר ולא שייר לעצמו 
בדבר המכור כלום, הכא נמי לית ליה לפנימי זכותא במאי 
דזבין ליה לחיצון. וכי תימא כלך לדרך זה וכיון דזבין ליה 
חיצון לפנימי דרך נמי זבין ליה דמוכר בעין יפה מוכר 
כדתנן (לקמן סד,א) מכרן לאחר רבי עקיבא אומר אינו צריך 
ליקח לו דרך דמוכר בעין יפה מוכר, אמרי הני מילי היכא 
דההוא מידי דשייריה מוכר לנפשיה לא קאתי מחמת דזבין 
ליה האי לוקח, אבל היכא דזבינו תרווייהו להדדי בבת אחת 
תרווייהו כי הדדי נינהו. והכא גבי אחין לא מיבעיא היכא 
דאקני ליה חיצון לפנימי והדר אקני ליה פנימי לחיצון דסוף 
סוף הא אסתלק ליה פנימי מחיצון לבסוף לגמרי, אלא 
אפי' זבין ליה פנימי לחיצון תחלה והדר זבין ליה חיצון 
לפנימי לא אמרינן הדר חיצון ואקני ליה דרך לפנימי, 
דכיון דמעיקרא אדעתא דמקני כל חד מינייהו לחבריה 
נחות הוו להו כמאן דמקנו להדדי בבת אחת ואדעתא 
דמסתלק כל חד מינייהו מחבריה לגמרי קא נחתי, דהא 
תרווייהו מוכרין נינהו ותרווייהו לוקחין נינהו ולא עדיף 
חד מינייהו טפי מחבריה. תדע דהא כי מקני ליה פנימי בית 
חיצון לחיצון ברישא לאו בדמים דקא יהיב ליה קא מקני 
ליה ניהליה אלא חלופי בית פנימי דמקני ליה חיצון לדיליה 
קא מקני ליה, וכי הדר חיצון ומקני ליה בית פנימי למרי 
פנימי חילופי חיצון דאקני ליה היאך הוא דמקני 
ליה, ואשתכח דלא אסתלק ליה חיצון מפנימי אלא#
אדעתא דקיימא סולקאתא דאסתלק ליה פנימי מחיצון, 
וכבר אתברר דכי אקני ליה פנימי לחיצון מעיקרא לגמרי 
אסתלק ואשתכח דלא שייר חד מינייהו לנפשיה מידי 
בחולקא דחבריה כלל. מיהו היכא דלית ליה לפנימי דירכא 
אחרינא למיעל מיניה לא משכחת לה אלא כשנתרצו לחלוק 
פנימי כנגד חיצון כדפרישנא דאלו היכא דפלוג אפומא דבי 
דינא לא משכחת לה כדבעינן לברורי בפרקין לקמן (ד"ה 
ושמעינן).#
וכיצד אמרו אין להן חלונות זה על זה, שאם היה לא' 
מהן בחלקו חלונות העשויין לאורה וקא בעי חבריה למבני 
כנגדן הדין עמו ולא מיחייב לארחוקי, דומיא דדינא 
דאספלידא, דכיון דמוכר בעין יפה מוכר ואסתלק ליה 
מחלקא דחבריה לגמרי בטלה לה חזקה דחלון מרשותא 
דחבריה, ולא מצי אמר ליה נידור ביה כי היכי דדרו 
אבהתין אלא הוה ליה כמו שבאו שניהם לאחר חלוקה 
לעשות בבת אחת זה לפתוח חלון וזה לבנות כנגדו. 
ומסתברא דמהאי טעמא גופיה אי אית ליה לחד מינייהו 
חלונות שיכול לראות מהן חלקו של חברו חייב לסתמן 
ולא מצי אמר ליה נידור ביה כי היכי דדרו ביה אבהתין 
אלא הרי הן כלקוחות ומוכר בעין יפה מוכר ולא שייר 
לעצמו זכות בדבר המכור. וכי תימא כלך לדרך זו דכיון 
דמוכר בעין יפה מוכר אשתכח דלא שייר האי ניזק זכותא 
לנפשיה בחולקיה דבעל חלונות ולא ליחייביה 
למיסתמינהו, הא לא קשיא, דכי מחייבינן לבעל חלונות 
למסתמינהו לאו מכח זכותא דהויא ליה לחבריה בחולקיה 
דבעל חלונות קא מחייבינן ליה כי היכי דתימא בעין יפה 
מוכר ולא שייר לנפשיה זכותא בדבר המכור, אלא מחמת 
דבטלה לה חזקתיה דבעל חלון מחולקא דחבריה הוא 
דמחייבינן ליה, דהוה ליה כמאן דבעי למפתחיה להאי חלון 
בתר (חולקא) [חלוקה] דלית ליה רשותא, דהא אפי' לא 
זבין חד מינייהו מחבריה לית ליה לחד מינייהו רשותא 
לאזוקי לחבריה והוא הדין לשאר נזיקין דאתו ליה מרשותא 
דחבריה, הלכך אע"ג דשתיק חבריה ולא מחי ביה לבתר 
חלוקה למסתמיה להאי חלון לא שנא בחלון העשוי לאורה 
ולא שנא דאית ביה היזק ראיה לא קיימא ליה חזקה כשאר 
חלונות, דלא אשכחן חזקה בשתיקה בעלמא אלא היכא 
דעביד מחזיק מעשה וחזייה חבריה אי נמי ידע ביה ושתיק 
אבל בשתיקה גרידתא לא. וכי תימא מאי שנא גבי היזק 
ראיה ושאר נזקין דחשבינן ליה (למידק) [למזיק] כאיניש 
מעלמא דלאו לוקח ולא אמרינן בעין יפה זבין ליה כל חד 
מינייהו לחבריה למעבד ברשותיה מאי דבעי ומאי שנא 
גבי היזק אפילה דחשבינן ליה למזיק דלוקח (דזכאין) 
[דזאבין] ליה ניזק בעין יפה ולא מנעינן ליה. לא דמי היזקא 
דאתי מעלמא להיזקא דלא אתי מעלמא, דאלו היזק ראיה 
וכיוצא בו היזקא דאתי ליה לניזק מרשותיה דמזיק הוא 
ולקבולי מיניה היזקא לא אשתעבד ליה, אבל היזק אפילה 
לאו היזק דאתי מרשותיה דמזיק הוא אלא מחמת מחאתא 
דנפשיה דניזק קאתי ליה, דכל דוכתא דלא שליט ביה 
נהורא לא סגייא דלא הויא ביה אפילה, והאי חלון העשוי 
לאורה דלא הוה אתי ליה נהורא אלא מרשותא דחבריה 
כיון דאסתלק ליה בעל חלון מרשותא דחבריה דהוה אתי 
ליה מינה נהורא בעין יפה אסתלק ואפילו מנהורא דאתי 
מינה אסתלק, ולא מצי אמר ליה שבוק לי דוכתא דאתי ליה 
מיניה נהורא לחלון דידי כדמעיקרא דהא בעין יפה זבין ליה 
ולא שייר זכותא לנפשיה בדבר המכור וכי קא שקיל מיניה 
נהורא נהורא דנפשיה קא שקיל מיניה, ואמטול הכי לא 
מצי מעכב דומיא דאמת המים דלא משתעבדא ליה רשותא 
דחבריה לאעבורי עליה מיא דרשותיה, וכל שכן דלא 
משתעבדא ליה לאעבורי עליה מיא לרשותיה, הכא נמי לא 
משתעבדא ליה רשותא דחבריה לאיתויי עלה נהורא 
לרשותיה, ואיפרק קושיין כהוגן.  #
ולא סולמות זה על זה, שאם הגיע לאחד מהן בחלקו 
סולם שהיה ראשו קבוע בחלקו של שני לא שנא סולם 
המצרי ולא שנא סולם הצורי דקביע, ואין צריך לומר היכא 
דקאי כוליה בחולקא דחבריה דהא אין להן דרך זה על זה 
והוא הדין היכא דמטייה לחד מינייהו סולם דהוה קביע 
לחולקא דנפשיה בתוך ארבע אמות לשובך דמטייה 
לחבריה, או שהיתה אמת המים שלו עוברת על חלקו של 
שני, חייב לסלקן ולא מצי אמר ליה לידור ביה כי היכי 
דדרו ביה אבהתין דלקוחות הוו ומוכר בעין יפה מוכר ולא 
שייר לנפשיה בדבר המכור כלום. והזהרו בהן שהלכות 
קבועות הן. ורב אמר יש להן, דקסבר מוכר בעין רעה 
מוכר ושייר לעצמו בדבר המכור זכות הראויה לחלק השני 
של עצמו. וקימא לן כרב נחמן אמר שמואל, חדא דקיימא 
לן כרב  נחמן בדיני ועוד דרב ושמואל הלכתא כשמואל 
בדיני. ועוד דהא אסיקנא לשמעתיה דרב חמא כותיה 
דשמואל מדאמרינן נהרדעאי לטעמייהו דאמר רב נחמן 
אמר שמואל כו' וכבר איפסיקא הלכתא בהדיא כרב חמא 
כדבעינן למימר קמן. ותו דהא איפסיקא הלכתא בהדיא  
בפ' המוכר את הבית (לקמן סה,א) כוותיה דשמואל דאמר#
מוכר בעין יפה מוכר.#
ושמע מינה דדינא דלוקח מכלהו הני אנפי הכי הוי. 
דמוכר בעין יפה מוכר ולא שייר לעצמו דרך ולא חלון ולא 
סולם ולא אמת המים בדבר המכור. והוא הדין בשאר 
השותפין שחלקו, ואחין אצטריכנא ליה משום פלוגתיה 
דרב דסבר יורשין הוו דאילו שאר שותפי כיון דלא שייך 
בהו טעמא דיורשין הוו אפילו רב מודה דלקוחות הוו.#
#
ושמעינן מינה דהשותפין שבקש אחד מהן לחלוק בחצר 
וכיוצא בה, אע"פ שיש בה כדי שיגיע לכל אחד מהן שיעור 
חלק ששם הכל קרוי עליו, אם אין בה כדי שיגיע לכל אחד 
מהן דרך בפני עצמו שלא יצטרך לכנס על חלקו של חבירו 
אין בה דין חלוקה, דאי ס"ד יש בה דין חלוקה כי פלגי 
בסתמא נמי מדעתא דנפשיהו אמאי אין להן דרך זה על 
זה, מי איכא מידי דיכלי למכפא אהדדי בדינא למפלג 
אדעתא דלהוי להו דרך זה על זה וכי פלגי בסתמא אין להן 
דרך זה על זה, והתנן (לעיל ב,א) השותפין שרצו לעשות 
מחיצה בחצר בונין את הכותל באמצע וקתני סופא לפיכך 
אם נפל הכותל המקום והאבנים של שניהם אלמא כיון 
דמדינא יכלי למכפא אהדדי להכי הא סתמא נמי כי פלגי 
בההוא אנפא דמחייבי ביה מדינא הוא דפלגי, הכא נמי אי 
ס"ד דלהוי להו דרך זה על זה בהא דפלגי, אלא על כרחך 
כיון דקיימא לן דמסתמא אין להן דרך זה על זה ממילא 
שמעתא דמעיקרא לא הוו יכלי למכפא אהדדי למפלג 
אדעתא דלהוי להו דרך זה על זה, והני דפליגי חולקייהו 
וקיימי באנפא דלית ליה לפנימי דרך מעיקרא כי פלוג לאו 
בדינא פלוג אלא מדעתא דנפשייהו הוא דפלוג דאילו 
מדינא היכא דלא אפשר להו למפלג אלא בהכי לית בה דין 
חלוקה. דהא הכא אע"ג דלית ליה לפנימי דרך מגיסא 
אחרינא עסיקינן מדאסיקניה לטעמיה דשמואל בפרק 
המוכר את הבית (לקמן סה,א) משום דהאחין שחלקו לקוחות 
הוו ואמטול הכי אין להן דרך זה על זה. ומנא תימרא דגבי 
לקוחות כי האי גונא אע"ג דלית ליה לפנימי דרך מגיסא 
אחרינא אחיצון נמי לית ליה דרך, מדסברינן למימר התם 
(סד,ב) טעמיהו דרבנן דאמרי גבי המוכר את הבית דמסתמא 
שייר בור ודות לפניו דאינו צריך ליקח לו דרך משום דאין 
אדם רוצה ליטול מעות ויפרח באויר, ש"מ דאפילו היכא 
דלית ליה לפנימי דרך מגיסא אחרינא פליגי, ואפסיקא 
הלכתא כרבי עקיבא דאמר מוכר בעין יפה מוכר ולא שייר 
דרך לנפשיה והוא הדין גבי האחין שחלקו דלקוחות הוו 
ואין להן דרך זה על זה כדברירנא. #
וכי תימא ממאי דשמעתין בשיש בה כדאי לזה וכדאי 
לזה קיימא, דילמא כשאין בה כדאי לזה וכדאי לזה דכי 
פלגי מדעתא דנפשיהו פלגי, אבל היכא דיש בה כדאי לזה 
אפילו מדינא נמי יכלי למכפא אהדדי למפלג אדעתא 
דלהוי להו דרך זה על זה, והוא הדין בסתמא דיש להן דרך 
זה על זה. לא ס"ד, חדא דשמעתא דהאחין שחלקו סתמא 
איתמרא ולא דחקינא שמעתא פסיקתא לאוקמא במילתא 
דחיקתא בלא ראיה. ועוד דכיון דטעמא דמילתא משום 
דלקוחות הוו מה לי יש בה כדאי לזה וכדאי לזה יש בה דין 
חלוקה, כל היכא דלית ליה לכל חד מינייהו דרך בפני 
עצמו לאו כדאי לזה וכדאי לזה הוא. ועוד ולאו כל דכן 
הוא, השתא היכא דלא יכלי למכפא אהדדי בדינא למפלג 
ולאסתלוקי מהדדי (אמרתני) [אמרת כי] אסתלוקיה לגמרי 
אסתלוק, היכא דיכלי בדינא למכפא אהדדי לאסתלוקי 
מהדדי לא כל שכן דאי אסתלוק לגמרי אסתלוק דעיקר דין 
חלוקה לאסתלוקי מהדדי הוא. הילכך דינא הוא דאי אפשר 
להו למפלג באנפא דלסתלוק מהדדי לגמרי ולא להוי להו 
דרך זה על זה אית בה דין חלוקה ואי [לא] לית בה דין 
חלוקה. תדע נמי דלא אשכחן אנפא לפלוגי בין שיעורא 
דאית ביה דין חלוקה לשיעורא דלית ביה דין חלוקה אלא 
בשיש בהן כדאי לזה וכדאי לזה ועל כרחיך היכא דלא 
אפשר למפלג אלא באנפא דלהוי להו דרך זה על זה כיון 
דאיכא חד מינייהו דלא מתהני ליה מחולקיה עד דעייל 
לחולקא דחבריה הא אין בה כדאי לזה וכדאי לזה, אלא 
ודאי ש"מ דכל היכא דלא אפשר בחלוקה אלא בהכי לית 
בה דין חלוקה דלאו כדאי לזה וכדאי לזה הויא:#
#
עג. ההוא שטרא דיתמי דנפק תברא עליה אמר רב 
(חסדא) [חמא] לא מקרע קרעינן ליה ולא 
אגבויי מגבינן ליה אגבויי לא מגבינן ביה דהא נפיק תברא 
עלויה ומקרע לא קרעינן ליה דילמא לכי גדלי יתמי 
מייתו ראיה ומרעי ליה לתברא שלחה רב אחא בר רב 
לקמיה דרבינא הלכתא מאי אמר ליה בכולהי הלכתא כרב 
חמא לבר מתברא דאחזוקי סהדי בשקרי לא מחזקינן. 
ודינא הוא דקרעינן ליה לשטרא. מר זוטרא בריה דרב מרי 
אמר בהא נמי הלכתא כרב חמא דאם איתא דתברא 
מעלייא איבעי ליה לאפוקי בחיי אבוהון ומדלא אפקיה 
ש"מ ציורי צייריה. וקימא לן כמר זוטרא דסלקא 
שמעתא כותיה. ועוד דמסתבר טעמיה. וש"מ דוקא היכא 
דאיכא סהדי דתבעי אבוהון בהאי שטרא בתר זימניה 
דתברא ולא אפקיה ליה לתברא דאמרינן אם איתא דתברא 
מעליא הוא איבעי ליה לאפוקי, אבל היכא דלא תבעיה לא, 
דכיון דלא תבעיה [מאן] לימא ליה ללוה לאפוקי#
לתברא. ושמעינן נמי דאפי' היכא דתבעי אבוהון בהאי 
שטרא בתר זימניה דתברא נמי הני מילי היכא דליתניהו 
לסהדי דתברא אי נמי איתינהו ולא דכירי לה לעיקר 
סהדותא, אבל היכא דאיתינהו וקא מסהדי אעיקר פרעון 
אי נמי אהודאת מלוה סמכינן עליהו וקרעינן ליה לשטר 
חוב אפומיהו. דדייקינן מדקאמר טעמא ש"מ ציורי 
צייריה, דשמעת מינה דלא תלינן בהו שקרא בסהדי כלל 
אלא בלוה הוא דתלינן זיופא. דאי לא תימא הכי אדנקיט 
טעמא דציורי צייריה לימא ש"מ סהדי שקרי אינון, ומדלא 
נקיט טעמא דסהדי שקרי ש"מ דמודה מר זוטרא דאחזוקי 
סהדי בשקרי לא מחזקינן, ומר זוטרא ורבינא בהא פליגי, 
רבינא סבר לזיופא לא חיישינן דזיוף לא שכיח דכולי האי 
לא מצי מדמי והאי תברא כיון דיכיל לקיומיה בחותמיו 
ש"מ סהדי דמפרשי שמהתיהו בגויהו אינהו חתימי עליה 
ואחזוקי סהדי בשקרי לא מחזקינן, ומר זוטרא מודי ליה 
דאחזוקי סהדי בשקרי לא מחזקינן מיהו חייש לזיופא דלוה 
דדילמא הוא דצייריה ציוריה. וקיימא לן כמר זוטרא. 
ומסתברא נמי דאי איכא סהדי דחזינהו לסהדי דתברא 
בעידנא דחתימי עליה כמאן דאיתינהו לסהדי דתברא 
ומסהדי אעיקר פירעון דמי:#
ט. כופין אותו לבנות בית שער ודלת לחצר רשב"ג 
אומר כו'. טעמא דרשב"ג דקא סבר לא כל 
החצרות ראויות לבית שער אלא הסמוכים לרשות הרבים, 
ולא כל העיירות לחומה אלא הסמוכה לספר. ולית הלכתא 
כוותיה, דקי"ל יחיד ורבים הלכה כרבים. ואי משום דאמר 
ר' יוחנן (גיטין עה,א) כל מקום ששנה ר"ג במשנתינו הלכה 
כמותו חוץ מערב וצידן וראיה אחרונה, הא דחינן לה 
בכתובות בפרק המדיר (עז,א) ואסיקנא אמוראי נינהו 
ואליבא דר' יוחנן, הלכך לא שנא הכי ולא שנא הכי 
כייפינן ליה:#
י. כמה יהא בעיר ויהא כאנשי העיר שנים עשר חודש 
ואם קנה בה בית דירה הרי הוא כאנשי העיר 
מיד. הא דקתני רישא כמה יהא בעיר ויהא כאנשי העיר 
שנים עשר חודש דוקא לפסי העיר כגון בנין חומה דלתיים 
ובריח וכיוצא בהן דעסיק בהו ואתי אבל לשאר מילי לא 
בעינן שנים עשר חודש כדבעינן למימר קמן (ח,א ושם סי' 
פה). והאי קנה בה בית דירה דקאמרינן דוקא בלוקח, אבל 
נפל לו בירושה כיון דממילא קא אתייא ולאו איהו טרח 
בהדה לאו כאנשי העיר דמי דאכתי לא גלי אדעתיה דניחא 
ליה למידר בהדייהו. ומתנה אתאן לפלוגתא דר' אחא 
ורבינא בפ' שנים אוחזין בטלית (ב"מ טז,א), והלכה 
כדברי המיקל, הילכך מתנה כירושה דמייא ולא מחייב:#
עד. הרי אמרו כופין אותו לבנות בית שער ודלת לחצר 
למימרא דבית שער מעליותא הוא והא ההוא 
חסידא דהוה משתעי אליהו בהדיה ועבד בית שער לביתיה 
ולא אשתעי אליהו בהדיה לא קשיא הא מגואי הא 
מבראי. כי קתני כופין אותו לבנות בית שער לחצר מגואי 
לפנים מן החצר, וכי קאמרינן דלאו מעליותא היא מאבראי 
חוץ לחצר, דכי קרו עניי מאבראי מרחיק ליה קלא ולא 
שמעי להו בני חצר ולא מקדמי להו ריפתא. ואי בעית 
תימא הא והא מאבראי ולא קשיא הא דאית ליה דלת. 
אסור (ולא) [דלא] יכלי עניי למיעל ולא מטי קליהו לגואי. 
והא דלית ליה דלת מאבראי אע"ג דאית ליה דלת להאי 
פתיחא גואה ומטי קליהו לחצר. ואיבעית תימא הא והא 
דאית ליה דלת והא דאית ליה פותחת והא דלית ליה 
פותחת. אי אית ליה פותחת והוא המנעול אסור ואי לא
שרי. ואי בעית תימא הא והא דאית ליה פותחת ולא קשיא 
הא דפותחת דידיה מגואי והא דפותחת דידיה מאבראי. 
אי פותחת דידיה (מאגואי) [מאבראי] כלפי רשות הרבים 
שרי דיכלי עניי למפתחיה מאבראי ולמיעל עד פתחא 
גואה, ואי פותחת דידיה מגואי כלפי חצר אסיר דלא יכלי 
עניי למפתחיה. אשתכח השתא דמתני' דקתני כופין אותו 
לבנות בית שער לחצר לא מתוקמא אלא בדעביד ליה 
מגואי אי נמי מאבראי והוא דלית ליה דלת אי נמי אית ליה 
דלת והוא דלית ליה פותחת אי נמי אית ליה פותחת 
ופותחת דידיה מאבראי, אבל היכא דעבדי ליה מאבראי 
ועבדי ליה דלת ופותחת דיליה מגואי אסיר, ואין צריך 
לומר דאין כופין אותו. וכי תימא ואי מתניתין בדלית ליה 
דלת קיימא אי נמי אית ליה דלת ולית ליה פותחת אי נמי 
פותחת דיליה מאבראי, אמאי כופין אותו, אטו מי מצו 
כייפי בני חצר אהדדי למעבד בחצר אלא מידי דאית ביה 
הנאה או לסלוקי הזיקא, והכא מאי הנאה אית להו ומאי 
ניהו הזיקא דמסתלק מחצר בהאי בית שער, הא ודאי כי 
היכי דיכלי עניי למיעל הכי נמי עיילי גנבי ואנסי. אין 
הכי נמי וכגון דאיכא דלת בפתחא גואה ואית ליה פותחת 
ופותחת דיליה מגואי. וכי תימא אם כן למה להו למעבד 
בית שער כיון דיכלי בני רשות הרבים למיעל עד גואי. 
נפקא מינה לדוחקא דבני רשות הרבים דאגב דוחקייהו 
אהדדי נמי משכי ועיילי, ואי איכא דלת ופותחת אפילו 
מאבראי דחקי נפשיהו ואזלי לקמיהו ולא פתחי דשי 
דאינשי, אי נמי לאגוני עליהו מבהמות וחיות:#
עה. תניא רשב"ג אומר לא כל החצרות ראויות לבית 
שער אלא הסמוך לרשות הרבים ראויה לבית 
שער ושאינה סמוכה לרשות הרבים אינה ראויה לבית 
שער ורבנן זימנין דדחקי בני רשות הרבים ועיילי טובא. 
הילכך לא שנא סמוכה ולא שנא שאינה סמוכה בעיא בית 
שער. וקימא לן כרבנן דיחיד ורבים הלכה כרבים ועוד 
דקיימא לן כסתם משנה. ואע"ג דאמר רבי יוחנן (גיטין 
עה,א) כל מקום ששנה רשב"ג במשנתנו הלכה כמותו חוץ 
מערב וצידן וראיה אחרונה, הא אמרינן עלה בכתובות 
בפרק המדיר (עז,א) אמוראי נינהו ואליבא דרבי יוחנן 
ואידחיא לה:#
עו. תוספתא (בבא מציעא פי"א) מי שיש לו פתח במבוי 
אין בני מבוי כופין אותו לעשות דלת 
למבוי שיכול לומר רצוני שאכנס בחבילתי עד פתחי. 
כופין בני מבוי זה את זה שלא להושיב ביניהן לא חייט ולא 
בורסי ולא א' מבעלי אומניות ולשכנו אינו כופהו רשב"ג 
אומר אף לשכנו כופהו. מי שיש לו בית בחצר אחרת בני 
חצר משעבדין אותו לעשות עמהן דלת ונגר ומנעול לחצר 
ושאר כל הדברים אין משעבדין אותו ואם היה שרוי עמהן 
באותה חצר משעבדין אותו על הכל. מי שיש לו חצר 
בעיר אחרת בני העיר משעבדין אותו לחפור עמהן בורות 
שיחין ומערות ואמת המים ושאר כל הדברים אין 
משעבדין אותו ואם היה שרוי עמהן באותה העיר 
משעבדין אותו על הכל. כופין בני מבוי זה את זה לעשות 
לחי וקורה למבוי כופין בני בקעה זה את זה לעשות ביניהן 
חריץ (וכן) [ובן חריץ] כופין בני העיר זה את זה לבנות להן 
בית הכנסת ולקנות להן ספר תורה נביאים וכתובים. הא 
דקתני רישא אין בני מבוי כופין אותו לעשות דלת למבוי, 
לא תימא הני מילי למכפייה למעבד בהדיהו דלת אלא 
אפילו היכא דבעו אינהו למעבד כוליה מדידהו מצי איהו 
לעכובי עליהו מטעמא דרצוני שאכנס בחבילתי עד 
פתחי. ומציעתא דשלא להושיב ביניהן לא חייט ולא 
בורסי, אייתינן לה בגמרא דפרק לא יחפור (לקמן כא,ב) 
והתם (סי' סה) פרישנא ליה. והני שעבודי כולהו דקתני גבי 
מי שיש לו בית בחצר אחרת וגבי מי שיש לו חצר בעיר 
אחר, מטעמא דלא מיתגר ליה לבעל הבית ביתיה אלא 
היכא דעבדי לה לחצר דלת ונגר ומנעול, ולא מיתגר ליה 
לבעל החצר חצרו אלא היכא דאית בה בעיר בורות שיחין 
ומערות ואמת המים למשתי מינייהו מיא דאי לא לא חזיא 
לישוב, ובארץ ישראל וכיוצא בה עסיקינן דצריכי למשתי 
ממיא דמיטרא, ואמטול הכי צריכי לאזמוני בורות שיחין 
ומערות וכיוצא בהן בימות הגשמים למכנס בהו מיא לימות 
החמה. ואי אמר לא ניחא לי מאגריהו  ולא בצעריהו, דינא 
הוא דנחתי בני מאתא או בני חצר ואגרי ליה לבית או 
לחצר ושקלי אגריהו עד דמשתלמי שיעור מאי דחזי ליה 
למיתב בהדיהו בההוא חיובא ומסתלק, מידי דהוה אבית 
ועליה של שנים שנפלו ואין בעל הבית רוצה לבנות (ב"מ 
קיז,א). והני מילי דלא דייר בגויהו אבל היכא דדייר בגויהו 
משכוני נמי ממשכנינן ליה. והא דקתני כופין בני מבוי זה 
את זה כשהיה שרוי עמהן במבוי קאי, דאי לאו הכי לא 
כיפינן ליה לא ללחי ולא לקורה, דאי משום עירוב הא לא 
דייר בהדיהו ואי משום אגרא בלא עירוב נמי מיתדר ליה 
לשוכר. דיקא נמי דקתני בני מבוי, ולא מיקרו מבני מבוי 
אלא היכא דדייר בגויה, אבל גבי בני בקעה כיון דבהנאה 
דאתיא ליה למרה מינה תליא מילתא כל היכא דמתהני ליה 
מינה מבני בקעה מיקרי:#
עז. תניא רשב"ג אומר לא כל העיירות ראויות לחומה 
אלא הסמוכה לספר ראויה לחומה ושאינה 
סמוכה לספר אינה ראויה לחומה ורבנן זימנין דמיקרי 
ואתי גיאסא ועיילי טובא. הילכך כולהי נמי בעיאן חומה. 
וקיימא לן כרבנן. #
בעא מיניה רבי אלעזר מרבי יוחנן כשהן גובין לפי 
שבח ממון הן גובין. דביתא דאית ביה ממונא טפי נפיש 
נזקיה טפי מחבריה. או לפי שבח בני אדם הן גובין. דכל 
ממון איניש אדעתא דנפשיה בעי ליה הילכך שבח נפשות#
עיקר. אמר ליה לפי שבח ממון הן גובין ואלעזר ברי קבע 
בה מסמרות ואיכא דאמרי בעא מיניה רבי אלעזר מרבי 
יוחנן כשהן גובין לפי שבח ממון הן גובין או לפי קירוב 
בתים לחומה הן גובין. שהבית הקרוב לחומה יתר מחבירו 
גובין הימנו יתר מחבירו כל אחד ואחד לפי קירובו. אמר 
ליה לפי קרוב בתים הם גובים ואלעזר ברי קבע בה 
מסמרות. וקיימא לן כלישנא בתרא*. הלכך לא גבינן 
אלא לפי קירוב בתים ולא איכפת לן בשבח ממון ולא 
בשבח נפשות. אבל לחיובי לכל חד מינייהו לפי מדת ביתו 
לא פליגי דכולי עלמא מחייבינן, כי פליגי בההוא שיעורא 
דמחייב כל חד מינייהו לבד מכדי מדתו פליגי כדבעינן 
לפרושי טעמא לקמן. #
וטעמא מאי גבינן לפי קירוב בתים, אילימא משום 
דמיקרבי להזיקא טפי ואינהו לקו ברישא ואפשר דלא מטי 
היזקא לגואי, לא ס"ד, חדא דהא תינח גואי דגואי 
דמרחקי טובא אלא היכא דחד מרחק אמה וחד מרחק שתי 
אמות מי איכא למימר דמטי הזיקא להאי ולא מטי הזיקא 
להאי. וכי תימא דלא פלוג רבנן בקירוב בתים אלא בדבר 
מופלג אם כן נתת דבריך לשיעורין. ועוד כמה יהא קירוב 
מרובה שחוששין לו וקירוב מועט שאין חוששין לו. ואם 
איתא לא הוה שתיק גמ' מינה ולא סגיא דלא הוה מפרש הי 
ניהו קורבה דחיישינן ליה וקורבה דלא חיישינן ליה. ועוד 
הרי שהיו אלף בתים כל אחד מהן קרוב יתר מחבירו אמה 
אחת אי אמרת דלא חיישינן להפרש אמה נמצאת אומר 
שדין הרחוק אלף אמה כדין הרחוק אמה אחת שהרי דין 
הרחוק אמה כרחוק שתים שהרי אין ביניהן הפרש יתר 
מאמה ודין הרחוק שתים כדין הרחוק שלש והרחוק שלש 
כרחוק ארבע וכן כולן אפילו הן אלף ונמצא דין הרחוק 
אמה כדין הרחוק אלף, אלא ודאי לא פלוג רבנן בקירוב 
בתים בין קירוב מרובה לקירוב מועט דודאי אפילו לקירוב 
מועט נמי חיישינן, ואי משום קורבא דהזיקא לקתה מדת 
הדין. ועוד הא טעמייהו דרבנן גבי עיר שאינה סמוכה 
לספר דבעיא חומה משום דזימנין דמיתקרי ואתי גיאסא 
ועיילי טובא, ואם כן הא ודאי כי אתי גיאסא לאו לחד 
ביתא בלחוד עיילי ולאו לבתי בראי בלחוד עיילי אלא כי 
עיילי לגואי גואי עיילי. ועוד היכי תיסק אדעתין דשבקינן 
שבח ממון ואזלינן בתר קירוב בתים משום דמיקרב 
להיזיקא, אלא מעתה היכא דבית הקרוב להיזק לית ביה 
ממון למאי חייש דקא מחייבת ליה. ואפילו היכא דאית ביה 
ממון מועט נמי היכי ניקום וניחייביה טפי מהנך דאית בהו 
ממונא טובא. אי משום דמיקרב הזיקא להאי ואפשר דלא 
מטי להנך גואי אי הכי לפטרינהו מר לגואי לגמרי דהא אי 
לא מטי להו היזיקא לא פסדי ולא מידי ואי מטי להו היזקא 
פסדי טובא וליחייבינהו מר לפי שבח ממון.#
 וכי תימא מאי לפי קירוב בתים אף לפי קירוב בתים לא 
ס"ד, דאם כן היכא דחד קרוב וריקן וחד רחוק ומלא היכי 
אפשר למיזל בתר שבח ממון ובתר קירוב בתים. וכי תימא 
כי אזלינן בתר קירוב בתים היכא דשוו בממון, לא ס"ד, 
חדא דמדקא מיבעיא לן לפי שבח ממון הן גובין או לפי 
קירוב בתים הן גובין ופשטינן לפי קירוב בתים הן גובין, 
שמע מינה דקירוב בתים עיקר דאי ס"ד שבח ממון עיקר 
היכי שביק שבח ממון דהוא עיקר ופשיט ליה קירוב בתים 
דהוא טפל. ועוד הא כי פשיט ליה למאי דקא [בעי ליה קא] 
פשיט ליה, ורבי אלעזר כי קא מיבעיא ליה ה(י)כי קא 
מיבעיא ליה, לפי שבח ממון הן גובין ולא חיישינן לקירוב 
בתים או דילמא לפי קירוב בתים הן גובין ולא חיישינן 
לשבח ממון, ופשיט ליה לפי קירוב בתים הן גובין. ועוד 
מדקאמרינן לפי קרוב בתים הן גובין ש"מ למעוטי שבח 
ממון קאתי, דאי לא תימא הכי מאי אין גובין האי גובין 
לפי קירוב בתים מיבעי ליה. ועוד אפילו היכא דשוו בממון 
נמי קשיא דזימנין דמרחקי בתים מהדדי טובא ואי מחייבת 
להו לפי קירוב בתים אשתכח דקא גבינן מבית הקרוב 
כוליה ממונא דאית ביה ולא גבינן מהאיך דמרחק חד ממאה 
ואם כן לקתה מדת הדין, דהא ודאי האיך דמקרב להיזקא 
מאי נפקא ליה מינה, אדרבה כיון דגבינן ליה לכוליה 
ממוניה פסידא אית ליה בהאי בנינא, דאי ליכא חומה 
אפשר דאתי היזיקא ופסיד ואפשר דלא אתי הזיקא ולא 
פסיד ולא מידי, והשתא ודאי פסיד דקא שקלינן ליה 
לכוליה ממוניה. #
#
#
אלא מסתברא דכי גבינן לקירוב בתים לאו משום קורבא 
דהזיקא הוא דאי מהאי טעמא שבח ממון עדיף, אלא היינו 
טעמא משום דבתי בראי דמקרבי לחומה גרמי להו לבני 
מתא הקיפא יתירא בבניין החומה, שלפי קירוב הבתים 
לחומה יהיה מרחקם מטבור העיר, והדבר ידוע שעל פי 
מרחק הקו מן הטבור ירבה הקו הסובב אותו ונמצא שהבית 
הקרוב לחומה לפי מרחקו מן הטבור יתר מחבירו הוא גורם 
לעיר היקף מרובה יתר מחבירו, ואמטול הכי גבינן מינייהו 
לפי קירוב בתים ולא חיישינן לשבח ממון ולא לשבח 
נפשות. דכי גבינן לפי שבח ממון במידי דברירא מילתא 
דהאי ממונא לא מינטר אלא בהכי כגון שיירה שהיתה 
מהלכת במדבר ועמד עליה גייס לטרפה (ב"ק קטז,ב), דאי 
לא מפיסי להו השתא בממון מיתביד כוליה ממונא 
דשיירה מיד וכל חד וחד לפום ממונא דשכיח ליה השתא 
בהאי שיירא הוא מפסיד ואמטול הכי גבינן לפי ממון, 
אבל הכא דלענין מעבד חומה לעיר לכתחילה מיקמי 
דליתי גייסא קמיירי דלא ברירא מילתא דהאי 
חומה עתידה לאגוני אממונא דשכיח השתא בהאי 
מתא משעת גביה ולא נמי משעת בנין, דאפשר דאדהכי 
והכי אתי גיאסא ולא הויא להו הצלה בהאי חומה, ואי נמי 
משתהי אפשר דמקמי דאתי גיאסא כלי ממונא דהאי ביתא 
דהוה נפיש ממוניה בשעת גבייה ומתרמי ממונא באידך 
דלא הוה ביה ממונא, ואמטול הכי ליכא למיחש לשבח 
ממון כלל. וכל שכן לשבח נפשות, לפי שהנפשות מגינות 
על החומה יתר ממה שהחומה מגינה על הנפשות. ואפילו 
היו שניהם שוין הרי הן מגינין זה על זה בשוה דיו לכל 
אחד מהן לעמוד בשלו. ולא דמי לשיירא שהיתה מהלכת 
במדבר ושכרו תיאר לפניהם דקיימא לן (ב"ק שם) דגובין אף 
לפי נפשות לפי שאין השיירא צריכה (למיגר) [לתיאר] 
להגן עליהם אלא להורותם את הדרך ונמצא שהשיירה 
צריכה לתיאר ואין התיאר צריך לשיירא בכך, ולפיכך 
גובין אף לפי נפשות שאם תעו במדבר במקום נחש שרף 
ועקרב וצמאון אשר אין מים הנפשות אובדות קודם 
לממון.#
#
>גא.<#
וכי תימא מאי שנא מהמקיף את חבירו מארבע רוחותיו 
דמחייבינן ליה לפנימי מהאי גדר לפום חושבן תבריתא 
דארעיה מכלל תבריתא דכוליה המקום הניקף מטעמא 
דגרים ליה לחיצון היקפא יתירא, כדאיתא בפרק כיצד 
הרגל (ב"ק כ,ב) וכדברירנא במתניתין דפרקין (לעיל ד,ב סי' 
ו), (דעלמא) [דאלמא] כל חד מינייהו גרים ליה הקיפא 
יתירא לחבריה לפום תבריתא דארעיה, ומאי שנא הכא 
דגבינן לפי קירוב בתים מטעמא דהקיפא יתירא דשמעינן 
מינה דבראי גרמי היקפא יתירא לגואי וגואי לא גרמי 
היקפא יתירא לבראי, דא"כ כל חד מינייהו לפום משחתא 
דקרקע ביתיה הוה ליה למיתב. לא דמי, דאלו מקיף את 
חבירו כיון דשדות נינהו דחזיאן לזריעה ולא תליא 
הנאתייהו במידי אחרינא דלא גרים הקיפא יתירא, אשתכח 
דההוא מידי דמתהני ליה לפנימי מהיקפא הוא ניהו דגרים 
ליה לחיצון הקיפא יתירא והוה ליה זה נהנה וזה חיסר. אבל 
גבי עיר דישוב בתים הוא דלא חזו אלא לדירה ואי לאו 
בנין בתים לא הוה מתהני להו לבראי ולא לגואי מהאי 
חומה ולא מידי וברירא מילתא דקרקע הוא דגרים הקיפא 
יתירא דאלו בניין שעל גביו לא גרים הקיפא יתירא, 
אשתכח דגבי בנין זה נהנה וזה לא חסר הוא וגבי קרקע זה 
חסר וזה לא נהנה הוא. ואע"ג דבעלמא זה חסר וזה לא 
נהנה חייב הני מילי היכא דחסר מחמת חבריה דגרים ליה 
מאי דלא הוה ליה למגרם ואפילו שלא על ידי מעשה ושלא 
על ידי דבור דומיא דמחיצת הכרם שנפרצה וכל שכן על 
ידי מעשה או על ידי דיבור, אבל חסר מאליו לא מחייב 
אלא היכא דזה נהנה וזה חסר. וכי תימא ונהי נמי דגבי 
קרקע לחודיה זה חסר וזה לא נהנה הוא אלא כיון דמתהני 
ליה מקרקע בהדי בנין שבה זה נהנה וזה חסר הוא, כי 
אמרינן זה נהנה וזה חסר חייב היכא דזה חסר מחמת שזה 
נהנה אבל הכא כיון דבלאו בנין דגואי נמי הוה חסר בראי 
מחמת קרקע דגואי שהרי קדם קרקע ועדיין בנין לא בא 
והשתא דאיכא בנין נמי לא קא חסרי בראי טפי, אשתכח 
דאין זה חסר מחמת שזה נהנה ולאו זה נהנה וזה חסר הוא. 
תדע נמי דהני והני לא מחייבי בחומה מחמת קרקע אלא 
מחמת בתים וכיון דבלאו בתי גואי נמי הוה צריכי בראי 
לכולי האי הקיפא מחמת נפשייהו ואשתכח דגואי לא גרמי 
להו היקפא יתירא לבראי מחמת בתים כלל וכי מחייבינן 
להו לאו משום דגרמי הקיפא יתירא לאחריני אלא מחמת 
דגרמי הקיפא לנפשייהו דמתהני להו מהאי חומה הוא 
דמחייבינן להו, אלא בראי ודאי גרמי הקיפא יתירא לגואי 
דאי לאו בתי בראי לא הוו צריכי גואי לכולי האי הקפה. 
והרי איתברר לך דבתי בראי הוא דגרמי הקיפא יתירא 
לגואי אבל בתי גואי לא גרמי הקיפא יתירא לבראי, 
ואמטול הכי דינא הוא דלא לחיובינהו לגואי מהאי הקיפא 
בהדי בראי אלא לפום הקיפא דגרמי מיניה לנפשייהו, אבל 
בראי מיחייבי לפום הקיפא דגרמי להו לגואי והיינו לפי 
קירוב בתים לחומה דההוא דמקרב לחומה טפי מיחייב 
למיתב טפי.#
וכי תימא ונהי נמי דבתי בראי דמיקרבי לחומה גרמי לה 
למתא היקפא יתירא, מיהו לגואי מיהת לא גרמי הקיפא 
יתירא, דאי הוו מקפי להו לגואי מגואי לפום מאי דהוה 
צריך להו לגואי ותו לא, כיון דלא נפישי בתי גואי הוה 
מטי ליה לכל חד מינייהו מהנך הקיפא זוטא טפי ממאי 
דמטי להו השתא מהאי הקיפא רבה אפילו היכא דיהבי ביה 
כהדדי, ואם כן אמאי מחייבינן ליה לחד מבראי למיתב 
בהאי הקיפא רבה טפי מחד מגואי מטעמא דאת גרמת לי 
הקיפא יתירא, אי מטעמא דזה נהנה וזה חסר אדרבה 
אהנויי מהנו להו בהאי הקיפא רבה. לא תיקשי לך, דכי 
מחייבינן להו לבראי למיתב טפי לאו מטעמא דזה נהנה וזה 
חסר הוא דגרמי להו הקיפא יתירא לגואי אלא משום 
דגרמי לה למתא הקיפא יתירא הוא, דכיון דבראי לא הוה 
סגיא להו לחודייהו בבציר מהאי הקיפא רבה וגואי הוה 
סגיא להו לחודייהו בהקיפא זוטא, אשתכח דההוא טופיאנא 
דמוסיף הקיפא רבה אהיקפא זוטא כוליה לצורך בראי הוא, 
ואמטול הכי דינא הוא דלא ליחייבו גואי מההוא טופיאנא 
ולא מידי דכולי לצורך בראי הוא וחיובא דבראי הוא ממאי 
דמטי להו משאר הקיפא למיתב בהדי גואי בשוה, ומשום 
זה נהנה וזה לא חסר ליכא, דמעיקרא כי משתעבדי בני 
מאתא להדדי להאי הקיפא למיתב כל חד מינייהו לפום 
מאי דגרים מיניה הוא ואי מחייבת ליה לחד מינייהו למיתב 
מנתא בהקיפא יתירא דלא גרים ליה זה נהנה וזה חסר הוא 
והוא הדין לבתי גואי דגואי.#
>גא.<#
וכיון דאתברר טעמא דגבינן מבראי טפי לאו משום 
דגרמי הקיפא יתירא לגואי הוא אלא משום דגרמי למתא 
הקיפא יתירא דלא צריך אלא לדידהו הוא, לא אמרינן נחזי 
מרחק כל קו וקו באפי נפשיה מן הטבור כמה הוי וההיא 
מנתא דמטיא ליה לקו נפלגה אכולהו בתים שבו בין 
מרובין בין מועטין, דכיון דאי נמי לא הוה ביה בקו#
.דח#
.>פ:תפכ<#
אלא חד ביתא לא סגיא דלא הוה צריך הקיפא לפום מאי 
דמטי ליה השתא מהאי טופיאנא, דינא הוא דיהיב כל חד 
מינייהו מהאי הקיפא רבה לפום מאי דצריך ליה מיניה, 
דכל בית ובית חיובא באנפי נפשיה הוא ולאו כל כמינייהו 
דבראי למחשבינהו לכולהו בתים שבקו בחד בית ולמחשבה 
להנאה דמתהני ליה לכל בית באפי נפשיה בחדא הנאה כי 
היכי דנפלגיה לחיובא אכולהו בתים שבקו, דהא לא 
מתפלגא האי הנאה כי היכי דנפלגיה להאי טופיאנא 
בינייהו, אלא כל חד מינייהו צריך ליה להא טופיאנא בהדי 
חבריה (במה) [כמה] דהוה צריך ליה באנפי נפשיה ומתהני 
מינה בהדי חבריה (במה) [כמה] דהוה מתהני ליה באנפי 
נפשיה. וכי משתעבדי בני מאתא להאי הקיפא לאו בראי 
באנפי נפשייהו וגואי באנפי נפשייהו משתעבדי אלא 
כולהו בני מאתא משתעבדי להדדי לאשתתופי בהקיפא 
דמתא, ולית להו רשותא לאתפלוגי מהדדי ולאקופי הני 
באנפי נפשייהו והני באנפי נפשייהו מטעמא דמצר 
שהחזיקו בו רבים אסור לקלקלו ואשתכח דכולהו בתי 
דמאתא משתעבדי להקיפא דכולהו מאתא, אלא דכל חד 
מינייהו לפום הקיפא יתירא דגרם ביה טפי מחבריה מחייב 
למיתב ביה טפי מחבריה. ומשום זה נהנה וזה לא חסר 
ליכא, דמעיקרא כי משתעבדי להדדי מסתמא להאי הקיפא 
למיתב כל חד מינייהו מיניה לפום מאי דגרים מיניה הוא 
דמשתעבדי, ואי מחייבת ליה לחד מינייהו למיתב טפי 
ממאי דאשתעבד ליה זה נהנה וזה חסר כדברירנא.#
#
ברם צריך את למידע דהאי דאמרינן בגמרא לפי קירוב 
בתים הן גובין לאו (לאסוקי) [לאפוקי] לפי מדתו של כל 
אחד ואחד קאתי, דלכולי עלמא בין למאן דאמר לפי שבח 
נפשות הן גובין בין למאן דאמר לפי שבח ממון הן גובין 
[בין] למאן דאמר לפי קירוב בתים הן גובין כולהו אית להו 
דגבינן מכל חד מינייהו לפי מדתו הגדול לפי גדלו והקטן 
לפי קטנו, דאי לא תימא הכי קשיא לכולהו מאי שנא 
דנקטי לפי שבח נפשות ולפי שבח ממון דהוו מידי דמוסיף 
ו(ל)חסר בכל יומא ושבקי מידי דלא מוסיף ולא חסר בכל 
יומא, ועיקר בנין החומה אמטול בתים קאתי ומקמי דאתי 
שבח נפשות ושבח ממון קאתי. אלא תרווייהו אית להו 
לפי מדתו של כל אחד ואחד וכי פליגי בשבח ממון ובשבח 
נפשות דהוו בר ממדתו של כל אחד ואחד פליגי. ודכוותה 
גבי מאן דאמר לפי קירוב בתים הן גובין, דכי איירי 
בקירוב בתים לאו לאפוקי לפי מדתו של כל אחד ואחד 
קאתו אלא לדידיה נמי אית ליה לפי מדתו של כל אחד 
ואחד, וכי איירי בקירוב בתים לאפוקי שבח נפשות ולפי 
שבח ממון דאיירו בהו אמוראי קמאי הוא דקאתי. תדע 
דקו פנימי מאי טעמא לא מיפטר בהיקפא רבה דצריך 
כוליה לבתים שבקו חיצון מטעמא דזה נהנה וזה לא חסר, 
משום דצריך קו פנימי להקיפא באנפי נפשיה אע"פ שאינו 
רשאי לחלוק עכשיו משאר בתים קטנים שבעיר הוה ליה 
לגבי שאר בתים קטנים זה נהנה וזה חסר. וכי תימא כי 
מחייבת ליה לכל חד למינייהו למיתב לפי מדתו הרי קירוב 
בתים דבית גדול היוצא מקצתו מקו שלו בכלל וכי יהיב 
שיעור מאי דחזי ליה לההוא מקצת תרי זימני קא יהיב, לא 
קשיא מידי, דכי יהיב חד זימנא משום טופיאנא דגופיה 
יהיב וכי יהיב זימנא אחריתי מחמת דקאי באתרא דשייך 
ביה חיובא יתירא קא יהיב, מידי דהוה אבתי בראי גבי 
גואי דכוותיהון למאן דאמר לפי קירוב בתים הן גובין והוא 
הדין גואי לגבי גואי דגואי כי גבינן מבתים קטנים שבקו 
החיצון טפי ממאי דגבינן מבתים קטנים כמותן שבקו פנימי 
משום דקיימי באתרא דשייך ביה חיובא יתירא הוא, והוא 
הדין ה(י)כא דסבירא לן דגבינן לההוא מקצת היוצא זימנא 
אחריתי דההוא טופיאנא דגבינן מיניה משום דקאי ההוא 
מקצת באתרא דשייך ביה חיובא יתירא הוא.#
#
אשתכח השתא דמעיקרא יהבינן חלק סתום לבנין 
החומה לכל בית ובית שבעיר לפי מדתו בתשבורת, והדר 
יהבינן חלק סתום לכל חד מינייהו לפי מרחקו מן הטבור 
דהיינו לפי קירוב בתים לחומה על הדרך שפירשנו. וכי 
יהבינן לכל חד מינייהו חלק סתום לפי מדתו בתשבורת לא 
איכפת לן בגובהא וכל שכן בבנין או בציור או בכיור אלא 
בתשבורת הקרקע שעליו הבנין בלבד מחוצה לו עד חוצה 
לו לארבע רוחותיה או לשלש בזמן שיש בו ארבע אמות 
על ארבע אמות, והשאר אם יש בו יתר מארבע אמות על 
ארבע אמות מחשבינן את מותרו בתשבורת, דאי לית ביה 
ארבע אמות על ארבע אמות מכוונות לאו בית הוי ותו לא 
מידי כדמברר בפירקא קמא דסוכה (ג,א), ואמטול הכי לא 
מחייב למיתב חלק בבנין החומה ולשבח בתים בדמים לא 
שנא מחמת גבהא ולא שנא מחמת בנין או ציור או כיור, 
לא איכפת לן מכמה אנפי, חדא דלא מחייבי בני העיר 
בבנין החומה אלא לסלוקי הזיקא מאתרא דאורחייהו 
דאינשי למעבדיה במקום שאין מוקף חומה אבל לאייתויי 
שבחא לא מחייבי, לאפוקי גובה בנין ושבח בניין וציור 
וכיור דלאו אורחייהו דאינשי למעבדיה במקום שאין חומה 
ולא מהני ביה חומה טפי מחבריה לסלוקי הזיקא אלא 
לאיתויי שבחא. תדע מדקתני רשב"ג אומר לא כל העיירות 
ראויות לחומה אלא הסמוכה לספר ראויה לחומה, והא בית 
במקום שיש חומה שוה טפי מבית שהוא במקום שאין חומה 
ואע"ג דשבח טפי בדמים בעיר שאין סמוכה לספר פליג(י) 
רשב"ג, ואפילו רבנן לא פליגי עליה אלא מטעמא [ד]זימנין 
דמיקרי ואתו גיאסא אבל מטעמא דאיתויי שבחא לא. ועוד 
דאפילו לפי מדתו לא מחיבינן לכל חד מינייהו אלא מטעמא 
דלא מצי לאקופיה נפשיה בבציר ממאי דמטי ליה לחודיה 
מהקיפא רבה בהדיה חבריה והוה ליה דינא דבעל בית אחד 
גדול שיש במדתו כשני בתים או שלשה כדין בעל שני 
בתים או שלשה שאין דינן בענין הקף כדין בעל בית אחד 
קטן שדיו להקיף עצמו בהקף קטן. והא מילתא לא שייכא 
לא בגובה בנין ולא בשבח בנין ולא בציור ולא בכיור והוה 
ליה לגבי שבחא דהני מילי בכלל זה נהנה וזה לא חסר 
ואמטול הכי לא איכפת לן לבניין החומה בשבח בתים כלל 
כמו שפירשנו.#


