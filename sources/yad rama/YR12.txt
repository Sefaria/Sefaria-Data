גמרא לאשמועינן מעיקרא דחדא הוה ידעא מיפא ובשולי 
וחדא ידעא בסתרקי דמשמע דלא הוה חזיאן למלאכה 
דהדדי, כי חזיין למלאכה דהדדי נמי כל היכא דלא ניחא 
ליה לכל חד מיניהו לאגודי ליה חדא מיניהי לחבריה נמי 
לית דינא דגוד או אגוד. ועוד אם כן אדנקט לישנא דלמר 
מבעי ליה תרויהי ולמר מבעי ליה תרויהי, דמשמע דהוו 
צריכי ליה ותו לא האי דמר הוה בעי להי לתרויהי מבעי 
ליה. ועוד דבהדיא מסיק בה בנוסחי דיקי וכי אמר להו 
שקול את חדא (ואת) [ואנא] חדא לאו גוד או אגוד הוא 
דמשמע דאינהו כי אתו לקמיה לדינא דגוד את חדא ואנא 
חדא הוא דאתו. ותו מדאקשינן עלה משמעתיה דשמואל 
דאמר בשתי כריכות חולקין ש"מ דרבא דאמר גבי אמהתא 
לית דינא דגוד או אגוד בדקא תבע ליה חד מיניהו לחבריה 
בגוד את חדא ואנא חדא הוא דקאמר, דאי בדלא הוה ניחא 
ליה לחד מיניהו לאוגודי ליה מידי לחבריה מאי קושיין, 
אלא לאו בדקא תבע ליה חד מיניהו לחבריה בדינא דגוד 
את חדא ואנא חדא, וטעמא דמילתא כדפרשינן.#
ושמעינן מינה דלא שנא גבי כריכות ולא שנא גבי 
אמהאתא וה"ה גבי ארעתא היכא דלית בה בכל חדא 
מיניהי דין חלוקה, אי חזיאן להנאה דהדדי אע"ג דלא 
שויאן לא בשבחא ולא בדמים כי מבחר ליה חד מינייהו 
לחבריה למשקל הי מיניהו דבעי בין דמבחר ליה למשקל 
בשומתה על ידי תוספת דמים בין בלא תוספת דמים גוד 
או אגוד הוא. דדייקי' טעמא דלמר צריכין ליה תרויהי 
ולמר צריכין ליה תרויהי משום דלא הוה חזיאן למלאכה 
דהדדי, מכלל דאי חזיאן למלאכה דהדדי כי מבחר ליה חד 
מיניהו לחבריה למשקל הי מיניהי דבעי הדין עמו. וממאי 
דאפילו היכא דלא שויאן בשבחא ובדמים וקא מבחר ליה 
למשקל הי מיניהי דבעי בשומתה דאשתכח דאי בעי נתבע 
למשקל מעולה שבהן צריך לאוסופי בה דמים הדין עמו, 
דכיון דאיתברר דכי חזיאן להנאה דהדדי וקא מבחר ליה 
למשקל הי מינייהו דבעי גוד או אגוד הוא ממילא שמעת 
דאפילו ע"י תוספת דמים נמי גוד או אגוד הוא. חדא 
דעיקר דינא דגוד או אגוד על ידי דמים הוא, ועוד דמידי 
הוא טעמא אלא משום דמבחר ליה למישקל הי מיניהי 
דבעי, מה לי בשומתה מה לי בלא שומא, כיון דמבחר ליה 
אי לא ניחא ליה למשקל ההוא דמעולה על ידי תוספת 
דמים לישקול ההיא דפחותה ולשקול בהדה דמי שבחא 
דאידך מחבריה. ודוקא דלית בה בחדא מיניהי דין חלוקה 
באנפי נפשה, אבל היכא דאית בה אפילו בחדא מיניהי דין 
חלוקה פלגי לה באנפי נפשה כדברירנא גבי עובדא דההוא 
דזבן ארעא אמצרא דבי נשיה:#
#
קעג. כללא דנקטינן מהני שמעתתא בדין חלוקה 
ובדינא דגוד או אגוד לפום הנך אנפי 
דברירנא. דכל היכא דאיכא דין חלוקה לית דינא דגוד או 
אגוד וכל היכא דליכא דין חלוקה אית דינא דגוד או אגוד. 
ושיעורי דדין חלוקה דשאנו מהדדי לא אתינן לפרושינהו 
בהאי כללא דכל חד וחד מיפרש בפירקין בדוכתיה, אלא 
כי אתינן לפרושי כללא דכייל להו לכולהו שיעורי. ומאי 
ניהו, כל דבר המשותף שלא נסתלק בו אחד מן השותפין 
מחלקו של חבירו, בזמן ששם [אחד] נקרא על כולו ויש בו 
שיעור שאלו יחלק למנין השותפין שהדבר המשותף ראוי 
ליחלק למניינם כל אחד מהן לפי חלקו חלוקה שמסלקת כל 
זכות שהיתה לו לכל אחד מהן מכח השותפות מעל חלקו 
של חבירו כדרך כל שתי רשויות שחלוקות זו מזו ויגיע 
לפחות שבהן לאחר גמר חלוקה חלק ששם הכל קרוי עליו 
משעת חלוקה חולקין. ואם לאו מעלין את הכל בדמים, 
דכל חד מינייהו מצי לעלויי לההוא מידי בדמים כמה דבעי 
ולמימר ליה לחבריה גוד את כוליה בהני דמי והב לי 
מיניהו דמי חולקי ואי לא ניחא לך למיגד איגוד אנא 
בגוייהו ואיתיב לך דמי חולקך, ולא מצי האיך לעכובי 
עלויה אלא או אגיד ליה בהנהו דמי או מוגד ליה בגוייהו 
או יהיב ליה לתובע חולקא דאית ביה כשיעור כדבעינן 
למימר קמן.#
#
ומאי שנא כל דבר המשותף דקאמרינן, דלא בעינן 
שיעורא בדין חלוקה אלא בדבר המשותף, לאפוקי חצר 
השותפין שלא היה בה דין חלוקה ונתרצו זה לזה וחלקו 
וקנו מידם ברוחות או שהלך כל אחד מהן והחזיק בשלו 
מדעת שותפו אי נמי דפלגי בשאר אנפי הקנאות דקנו 
בקרקע, דכיון שחלקו והכיר כל אחד מהן חלקו לית דינא 
דגוד או אגוד אלא כל חד מיניהו יכול למכפייה לחבריה 
למבנייה לגודא באמצע מממונא דכולהו שותפי כדאסיקנא 
(לעיל ריש פירקין) למתני' דהשותפין שרצו לעשות מחיצה 
בחצר.#
ומ"ש שלא נסתלק אחד מן השותפין מחלקו של חבירו 
דקאמרינן, דאפילו היכא דכל אחד מהן מכיר חלקו אי לא 
מוכחא מילתא דאיסתלק כל חד משותפי מחולקי דהדדי 
לגמרי לא בטיל מינייהו דינא דגוד או אגוד, ונפקא מינה 
לאב שחילק בתי חצרו לבניו ולא סיים להם חלק בחצר, 
דפי' בחצר שאין בה אלא ד"א על שמונה דמסתמא קני 
האי פלגא והאי פלגא מחמת ד"א דפתחים ומסימי ד"א דכל 
חד מינייהו לפני פתחו, כיון דלא סימינהו מקנא לד"א 
דפתחים נהלינהו בפירוש אלא מסתמא הוא דקנו להו אגב 
בתים ולית בה שמונה אמות לזה ושמונה אמות לזה לא 
מהני ההוא קנין מסתמא לגבי [ד'] אמות אלא למקנינהו אבל 
לאסתלוקי מהדדי מדינא דגוד או אגוד לא מהני אלא לגבי 
בתים דסימינהו נהליהו בפירוש, והוא הדין באחים שירשו 
חצר ובתים מאביהן וחלקו בבתים ועדיין לא חלקו בחצר 
דחד טעמא נינהו כדברירנא (לעיל יא,א) גבי מתני' וברייתא 
דאין חולקין את החצר. #
#
ומ"ש ששם אחד נקרא על כולו דקאמרינן, נפק"מ לחצר 
שיש בה כמה תשמישין שכל אחד מהן בפני עצמו אלא 
ששם חצר נקרא על כלן כאחד, דכל כי האי גוונא לענין כל 
שאלו יחלק ושמו עליו לאו בתר שמא דכולהו אזלינן, ואי 
מטי לכל חד מינייהו חולקי דמיקרי חצר אע"ג דלא מטי 
ליה מכל תשמישא ותשמישא חלק ששם אותו תשמיש 
קרוי עליו חולקין דחלק ששם הכל קרוי עליו בעינן והא 
איכא, ואי לא מטי ליה לכל חד מינייהו חולקא דמקריא 
חצר אע"ג דמטי ליה מרובא דתשמישין דילה חלק ששם 
אותו תשמיש בפני עצמו קרוי עליו לית ביה דין חלוקה 
בחד מינייהו אלא מעלינן לה לכולה חצר בדמים כדאמרן. 
והוא הדין גבי שדה לגבי בור וגת ושובך שבה וגבי מרחץ 
ובית הבד לענין תשמישי דאית בהו.#
#
ולא תימא בתשמישי דמזדבני בסתמא אגב חצר או האי 
שדה דבעו למפלג בגויהי ומאי דדמי להו דהוו להו מגופא 
דחצר או מגופא דשדה, אלא אפילו בתשמישי דלא מזדבני 
מסתמא בהדייהו כגון מרחץ ובית הבד שבחצר ובור וגת 
ושובך שבשדה דלא מזדבני בהדיהו (בחד) [בתר] שמא 
דכולה חצר ודכולה שדה אזלינן. והוא הדין גבי בית לענין 
בור ודות וחדר ויציע שבו וגבי מרחץ ובית הבד לענין 
תשמישי דלא מזדבני בסתמא בהדייהו, דכיון דלענין 
האחין שחלקו זכו בשדה זכו בכולן ש"מ דכולהו מתשמישי 
ההוא עיקר דטפילין לגביה נינהו ושם העיקר קרוי עליהן, 
דאי לאו הכי הוה דינא למהוי כרשותא באנפי נפשה, מידי 
דהוה אשני בתים זה לפנים מזה דאפילו גבי מתנה לא 
מיקני חד מינייהו בסתמא אגב חבריה כדמיברר בפ' המוכר 
את הבית (להלן סא,א). וה"ה לאחין שחלקו דלהאי ענינא כי 
דינא דמתנה נינהו כדמיברר בהדיא בההיא מתניתין והאי 
דלא מזדבני בסתמא אגב חצר ושדה וכיוצא בהן משום 
דהוה לו לפרש ולא פירש הוא כדאמרינן התם (שם ע"ב) 
בהדיא, ומדלענין האחין שחלקו מסתמא כשאר תשמיש 
דשדה חשבינן להו למזכא בהו אגב שדה, לענין דין חלוקה 
נמי משאר תשמישי דשדה חשבינן להו למיזל בהו בתר 
חלק ששם הכל קרוי עליו. #
#
ואם אין שם אחד נקרא על כולו כגון מרחץ ובית הבד 
שבחצר, היכא דרוב תשמישייהו לבר דלאו טפלין גבי חצר 
נינהו ואין שם החצר קרוי עליהן, וה"ה לשתי חצרות או 
שני בתים זה לפנים מזה היכא דאין אחד מהן טפל לחבירו, 
כיון דאפילו גבי האחין שחלקו לא מיקני חד מינייהו 
בסתמא אגב חבריה, דהני חצרות תרויהי לאו חצר 
מקריאן אלא שתי חצרות הוא דמיקריאן וה"ה גבי שני 
בתים וכיוצא בהן כל חד מינייהו כיון דלגבי האחין שחלקו 
לא זאכו בהו בסתמא אגב בית ולא אגב חצר משום דלא 
הוי חד מיניהו טפל לגבי חבריה, לענין דין חלוקה נמי לא 
הוי חד מיניהו טפל לגבי חבריה אלא רשותא באנפי נפשה 
הוא, ובכל חד מיניהו באנפי נפשה לאו בתר שמא דמקרי 
אתרויהו בהדי הדדי אזלינן למימרא דכי הוי בהאי חצר 
דין חלוקה אע"ג דלית בה בבית המרחץ ובית הבד שבתוכה 
שיעור דין חלוקה, וה"ה גבי שתי חצרות או שני בתים זה 
לפנים מזה אע"ג דלית ביה דין חלוקה אלא בחד מיניהו 
חולקין, אלא כל חד מינייהו באנפי נפשיה קאי בין לענין 
דין חלוקה בין לענין דינא דגוד או  אגוד וההוא דאית ביה 
דין חלוקה פלגי ליה באנפי נפשיה ואידך דלית ביה דין 
חלוקה אית ביה דינא דגוד או אגוד באנפי נפשיה. והני 
מילי היכא דאיפשר למיפלג בההוא דאית ביה דין חלוקה 
או למיקם בדינא דגוד או אגוד באנפא דלא להוי להו דרך 
זה על זה לית בהו דין חלוקה כדברירנא (לעיל ז,ב סי' עב ד"ה 
ושמעינן) גבי שמעתא דהאחין שחלקו אין להן דרך זה על 
זה. ואי בעי חד מיניהו למיקם בהו בדינא דגוד או אגוד לא 
מצי למיקם אלא בתרוייהו בהדי הדדי, ואפילו היכא 
דמבחר ליה לחבריה למשקל הי מיניהו דבעי בלא תוספת 
דמים, כיון דלא מתהני ליה מחד מיניהו למילתיה הנאה 
גמורה לאו כל כמיניה דלא דין חלוקה הוא ולא דינא דגוד 
או אגוד הוא כדברירנא בכללא דנקטינן גבי גורל (לעיל יב,ב 
סי' קסב ד"ה הלכך).#
וה"מ דלית להו זכותא למהוי להו דרך בהאי חצר אלא 
מחמת שותפותא דאית ליה בגויה, אבל היכא דאית להו 
דרך בגוה מחמת מידי אחרינא דלא משתתפי בגויה כגון 
שכל אחד מהן מכיר את ביתו ואינו מכיר חלקו בחצר דאית 
ליה לכל חד מיניהו דרך בחצר מקמי חלוקה מכח ביתו, 
לגבי האי דרך כאיניש מעלמא דמו ואע"ג דפלגי אי נמי 
קאי חד מיניהו אחבריה בדינא דגוד או אגוד אית ליה 
למרי ביתא דרך בחצר כדברירנא גבי מתניתין וברייתא 
דאין חולקין את החצר. #
ומ"ש למנין השותפין שהדבר המשותף ראוי ליחלק 
למנינם דקא אמרינן, נפק"מ למרובין שנתמעטו אי נמי 
למועטין ונתרבו, דלא שנא הכי ולא שנא הכי הלך אחר 
מיעוטן.#
דגבי מרובין ונתמעטו, לא מיבעייא היכא דשוו חולקי 
דשותפי להדדי כגון שלשה אחין שלא הספיקו לחלוק עד 
שמת אחד מהן בלא בנים, אי נמי כגון שני אחין יבמין 
שיבמו שתי יבמות הבאות משני בתים, דכיון דמעיקר 
דינא נמי אפילו היכא דאית בה דין חלוקה לארבעה פלגינן 
להו להני תרי דקיימי אחד מצרא כדברירנא בשמעתא 
דבכור ופשוט תרי חולקי נינהו וכמועטין מעיקרא דאמו 
ואע"ג דלית בה דין חלוקה אלא לתרי נמי פלגי, אלא 
אפילו היכא דלא שוו חולקי דשותפי להדדי כגון יבם 
ופשוט דאתו למיפלג במידי דאית בהו בתרי תולתי דידיה 
דין חלוקה לתרי ולא חזי חולקא תליתאה באנפי נפשיה 
למהוי שם הכל קרוי עליו אלא לאצטרופי בהדי חד מהנך #
תרי חולקי למלויי ביה חולקיה דיבם לתרי תולתי דחזו 
ליה, פלגינן ליה אחד מצרא דלא לימעיט דין חלוקה. ולא 
מיבעיא היכא דאפשר למפלג ליה ליבם חד מהנהו חולקי 
דהוי שם הכל קרוי עליו בגורל דפלגינן ליה הך תנינא 
אמצריה, אלא אפי' היכא דלא אפשר למפלג ליה חד 
מיניהו בגורל מחמת דאיפשר דמתרמי ליה לפשוט חלק 
שאין שם הכל קרוי עליו ולא קא מטי ליה מידי דחזי ליה, 
ואי נמי פלגי תרי חולקי להדי חד כי היכי דלימטי ליה לכל 
חד מינייהו חלק ששם הכל קרוי עליו אפשר דמתרמי ליה 
חד ליבם ותרי לפשוט, פלגינן להו בלא גורל ושקיל להו 
יבם להנהו תרי חולקי דסמיכי להדדי דהוי חד מינייהו חלק 
שאין שם הכל קרוי עליו וחזי לאצטרופי בהדי תנינא דהוי 
שם הכל קרוי עליו ושקיל ליה פשוט לאידך חולקא אחרינא 
דהוי שם הכל קרוי עליו באנפי נפשיה, בין דאיתרמי להו 
הני תרי חולקי ליבם ברע בין דאיתרמי ליה ביפה, דלא 
שנא אשוויי חולקי בשבחא ולא שנא גורל לא מעכבי 
בחלוקה אלא היכא דאפשר אבל היכא דלא אפשר לא 
מעכבי בחלוקה, דכל שאלו יחלק ושמו עליו חולקין, והוא 
דמשוו להו לחולקי בדמים כדברירנא בשמעתא דבכור 
ופשוט (לעיל יב,ב), ואין צ"ל בבכור ופשוט דכיון דבלא 
דוחקא דדין חלוקה נמי פלגינן ליה לבכור אחד מצרא כי 
לא אפשר למפלג ליה אלא בלא גורל פלגינן ליה אחד 
מצרא בלא גורל כדברירנא התם. #
וה"מ היכא דאתי האי בכור או האי יבם למפלג בהדי 
חד, אבל היכא דאתי למפלג בהדי תרי דאשתכח דאית ליה 
לדיליה פלגא ולדידהו פלגא, אע"ג דאית בה דין חלוקה 
לתרי לא מצי אמר להו שקולו אתו פלגא ואנא פלגא, 
ואפי' היכא דשוו חולקי להדדי, דכיון דכלהו מכח חד קא 
אתו וחדא ירושה היא בעינא כל שאלו יחלק ויגיע לפחות 
שבחלקים חלק ששם הכל קרוי עליו וליכא. הילכך דינא 
הוא דקיימא כולה בין כולהו בשותפותא עד דתבע ליה חד 
מיניהו לשותפיה בדינא דגוד או אגוד. ואע"ג דבין הכי 
ובין הכי כל חד מהני תרי כל כמה דקיימי בשותפותא 
בשיעורא דלית ביה דין חלוקה הוא דקיימי וכי אגיד חד 
מינייהו מחבריה בשיעור קא מטי ליה לאו זה נהנה וזה לא 
חיסר הוא, דכיון דחדא ירושה היא כולה משתעבדא 
לכולהו שותפי ולא פקע שעבודיה דחד מיניהו מינה אלא 
היכא דמטי ליה שיעורא דחזי ליה או בחלוקה דמטי ליה 
כשיעור או בדינא דגוד או אגוד דהתם נמי לא סגיא דלא 
מטי ליה כשיעור או בקרקע או בכספים, הלכך כל כמה 
דלא מטי ליה כשיעור אי מסתלק ממקצת זה נהנה וזה 
חיסר הוא דלא ניחא ליה למעוטי ליה באוירא וכ"ש 
בתשמישתא.#
#
ואפילו בבכור או יבם דאתי למפלג בהדי חד פשוט נמי 
הני מילי בחדא ארעא אבל בתרתי ארעאתא אחת גדולה 
ואחת קטנה אע"ג דהויא גדולה בדמים כשתים בקטנה, כל 
היכא דלא שויאן בשבחא לא אמרינן נשקלה בכור או יבם 
לגדולה בתרי תולתי דחזו ליה ופשוט לקטנה בתולתא 
דחזי ליה, דכיון דכי שוו חולקי בשיעורא להדדי ושויאן 
ארעאתא בדמים להדדי דאפשר להו למפלג בגורל כי לא 
שוו בכולהו אנפי בשבחא ובדוכתא דשתיאן מיניה כל חדא 
מיניהי באנפי נפשה קיימא ולית להו למפלג חדא כנגד חדא 
אפי' בגורל, כ"ש היכא דלא שוו חולקי בשיעורא להדדי 
ולא שויאן ארעתא להדדי דלא איפשר למיפלג להו בגורל, 
דכי לא שויאן להדדי בכלהו אנפי דשבחא דכל חדא 
מינייהו באנפי נפשה קיימא בין לענין דין חלוקה בין לענין 
דינא דגוד או אגוד לא שנא בכור ול"ש יבם, דכי שאני לן 
בין בכור ליבם לענין מפלג להו אחד מצרא בחדא ארעא, 
אבל בתרתי ארעאתא חד דינא נינהו כדברירנא בדוכתא 
(לעיל יב,ב סי' קנח ד"ה והשתא). אבל ודאי היכא דשויאן 
בשבחא ובדוכתא דשתיאן מיניה ולא נפישא חדא מינייהו 
מחברתה אלא לפום מאי דנפישי חולקי דשותפי מהדדי, 
כיון דאלו שוו חולקי וארעאתא להדדי הוה דינא למפלג 
חדא כנגד חדא בגורל מטעמא דזה נהנה וזה חיסר, השתא 
דלא שוו חולקי וארעאתא להדדי דלא אפשר למפלג בגורל 
פלגי בלא גורל ויהבינן ליה גדולה לבכור או ליבם וקטנה 
לפשוט, דהא גבי מאן דנפלה  ליה ארעא בשותפותא 
אמצרה דארעא אחריתי דאית ליה כי שוו חולקי להדדי 
בכלהו אנפי בשבחא פלגינן ליה אמצריה בלא גורל, הכא 
נמי כיון דנפל ליה להאי יבם תרי חולקי בגדולה ותרי 
בקטנה ושוו תרי חולקי דקטנה לחד חולקא דגדולה בין 
בשבח בין במדה בין בדמים דינא הוא למיתבינהו לכלהו 
בגדולה אחד מיצרא ליבם וכ"ש לבכור ושקיל לה פשוט 
לכולה קטנה בחולקיה דזה נהנה וזה לא חיסר הוא והוא 
הדין לכל היכא דז"נ וזה לא חיסר הוא.#
#
ול"מ במרובין ונתמעטו דכיון דבשעת חלוקה יש בהן 
כדאי לזה וכדאי לזה אין לך נחלק ושמו עליו יתר מזה, 
אלא אפי' מועטין ונתרבו קודם חלוקה דאי פלגי איכא 
מינייהו דלא מטי ליה כשיעור, כיון דלפום מנין שותפי 
דעיקר ירושה כל שאלו יחלק ושמו עליו הוא והני מרובין 
דלא מטי ליה לכל חד מינייהו כשיעור כולהו לאו מכח כל 
חד מהנך שותפי קמאי קאתו אלא תרי מינייהו אתו מכח 
חד ותרי מכח חד, אפי' היכא דמיתו להו הנך תרי קמאי 
בחיי אבוהון ובתר הכי מית אבוהון וקא אתו הני בנים 
למפלג בנכסי דאבא דאבוהון, כיון דכל תרי אחי מינייהו 
חולקא דאבוהון בלחוד קא ירתי, במקום אבוהון קיימי וחד 
חולקא הוא דאית להו ודינא הוא דשקלי הני חולקא 
דאבוהון אחד מצרא בגורל והני חולקא דאבוהון אחד מצרא 
בגורל, דלגבי האי חלוקה קמייתא כל שאלו יחלק ושמו 
עליו הוא, ולגבי חלוקה שניה דכל תרי מינייהו דאתו 
למפלג בחולקא דאבוהון אי אית ביה דין חלוקה פלגי ואי 
לא אית ביה דינא דגוד או אגוד. והוא הדין היכא דאתו 
תרי מינייהו מכח חד וחד מכח חד דההוא יחיד שקיל פלגא 
בגורל מחמת אבוה והני תרי פלגא מחמת אבוהון אחד 
מצרא, מיהו לית ליה לחד מינייהו דינא דגוד או אגוד אלא 
בהדי אחוה ובחולקא דאבוה כדברירנא לעיל.#
.דח#
ואי הני מרובין כולהו מכח חד קאתו, כגון ארבע אחין 
שירשו שדה משני אחי אביהן, כיון דכולהו מכח אבוהון קא 
אתו בהאי ירושה כמאן דירתי לה מאבוהון דמו, ואע"ג 
דאית בה דין חלוקה לתרי לא מצו תרי מינייהו למימר להו 
להנך פלוגו בהדן ושקולו אתו פלגא אחד מצרא ואנן פלגא 
אחד מצרא, ואפי' היכא דשוו חולקיה להדדי, דכיון דכולה 
חדא ירושה היא אשתעבודי משתעבדא כולה לכולהו 
חולקי דשותפותא כדברירנא טעמא לעיל גבי בכור או יבם 
דאתו למפלג בהדי תרי.#
ולא תימא הני מילי במרובין דאתו מכח ירושה, אלא 
אפי' היכא דאתו מכח מכירה ומתנה, אפי' היכא דאתו 
כולהו מכח חד, בין בתרי דאתו מכח חד ותרי מכח חד בין 
בחד דאתי מכח תרי וחד דאתי מכח תרי, בין לענין דיניהו 
בהדי מוכר או נותן היכא דשייר מקצת לנפשיה בין לענין 
דיניהו בהדי הדדי, לאו בחולקי דחזו למפלגינהו אחד 
מצרא או אתרי מצרא תליא מילתא אלא כדין ירושה דמי 
ובכל שאלו יתחלק ושמו עליו תליא מילתא כדברירנא 
לענין ירושה.#
ומאי שנא חלוקה שמסלקת כל זכות שהיתה לו לכל 
אחד מהן מכח השותפות מעל חלקו של חברו דקאמרינן, 
נפקא מינה לענין האחין שחלקו דקיימא לן דאין להן דרך 
זה על זה, דאי לא אפשר להו מעיקרא למפלג אלא באנפא 
דלהוי להו דרך זה על זה לית בה דין חלוקה כדברירנא 
לעיל (ד"ה ואם אין) גבי שני בתים ושתי חצרות זו לפנים 
מזו. ונפקא נמי מיניה דאי בעי חד משותפי למעבד חלוקת 
עראי עד זמן קצוב יכיל חבריה לעכובי עליה, והוא הדין 
לדינא דגוד או אגוד. אלא אי אית ביה דין חלוקה לא מצי 
חד מיניהו למכפייה לחבריה אלא לחלוקת קבע כי דינא 
דחלוקה ואי לית בה דין חלוקה לא מצי למכפייה אלא 
לדינא דגוד או אגוד לגמרי כדיניה, [דאי] לא תימא הכי 
גבי חדא אהאי נגרא וחדא אהאי נגרא (לעיל יב,ב) דקא בעי 
חד מינייהו לפלג חדא כנגד חדא ולמיתב ליה לדיליה 
אמצריה וקאמר רב יוסף זימנין דהאי מדויל והאי לא 
מדויל, אמאי, וליפלוג חלוקת עראי חדא כנגד חדא על 
מנת דאי מדויל האי ולא מדויל האי להדור לשותפותיהו 
כדמעיקרא, אלא לאו ש"מ דכל היכא דלא מסתלק כל חד 
מינייהו ממאי דמטי ליה לחבריה לגמרי לאו דין חלוקה הוא 
ולא דינא דגוד או אגוד היא.#
ומאי שנא מכח השותפות דקאמרינן, דאי אית להו דרך 
זה על זה מכח מידי אחרינא דלא משתתפי בגויה לא 
מעכיב האי דרך בחלוקה דידהו ודינא הוא דכי אית בה 
כדאי לזה וכדאי לזה דפלגי באנפא דלהוי להו דרך זה על 
זה כדברירנא נמי לעיל (ד"ה וה"מ דלית).#
ומאי שנא בדרך כל שתי רשויות שחלוקות זו מזו 
דקאמרינן, נפקא מינה לכותל המפסיק בין בית זה לבית זה 
וקורות היוצאות מכותל זה לכותל זה קודם חלוקה דלא 
מעכבי בחלוקה, שכן דרך כל רשויות שחלוקות זו מזו, 
שאע"פ שכל רשות מהן מסולקת מחברתה הרי הן 
משותפין בכתלים המפסיקין ביניהן ובקורות כותלו של זה 
הקבועות בכותלו של זה וכיון דמידי דשכיח ברוב בתים 
וחצרות הסמוכות זו לזו היא חלוקה מעלייאתא הוא ולא 
מעכבה בדין חלוקה. תדע דהא מעיקר דין חלוקה דיכיל כל 
חד מינייהו למכפייה לחבריה למבנייה לכותל באמצע 
בשותפות, וכל שכן שאר כותלים המפסיקין מתחילה בין 
חלקו של זה לחלקו של זה בשותפות דלא מעכבי בחלוקה. 
והוא הדין גבי שדה האילן וכיוצא בו דלא שנא אילן הסמוך 
ולא שנא אילן הנוטה לא מעכבי בדין חלוקה שעל מנת כן 
הנחיל יהושע לישראל את הארץ. תדע דבהדיא אמרינן 
בפרקין (לעיל יב,א) גבי שיעורי דדין חלוקה פרדיסא אמר 
אבוה דשמואל שלשת קבין בבבל מאי אמר רבא בר קיסי 
תלת אציאתא בני תריסר תריסר גופני כי היכי דרפיק 
גברא בחדא יומא, והא הכא דלא סגיא דלא אזלי שרשין 
דהאי וינקי מחולקא דחבריה ואפילו הכי לא מעכבי בדין 
חלוקה.#
ומאי שנא לפחות שבהן דקאמרינן, נפקא מינה לבכור 
ופשוט דאתו למפלג בהדי הדדי דאע"ג דמטי ליה לבכור 
בתרי חולקי דחזו ליה כשיעור, אי לא מטי ליה לפשוט 
בההוא תילתא דחזי ליה כשיעור לית בה דין חלוקה 
למכפייה לפשוט למפלג דהא לא מטי ליה כשיעור, ולא 
נמי למכפייה לבכור למפלג בשוה כי היכי דלמטייה לכל 
חד מינייהו כשיעור ארעאתא דמיתב ליה דינקא דכוליה 
הוא ריבעא דבצר ליה מחולקיה בדמים, דמאן דאית ליה 
קרקע לא מסלקינן ליה מיניה במעות אלא כיון דכי פלגי 
בקרקע כל חד מינייהו לפום חולקיה לית ביה כדאי לזה 
וכדאי לזה מעלין את הכל בדמים כדברירנא בהאי פירקא 
בכמה דוכתי.#
ומאי שנא לאחר גמר חלוקה דקאמרינן, נפקא מינה 
לכולהו שיעורי דקתני במתני' בין לגבי חצר בין לגבי שדה 
והוא הדין לשאר קרקעות היכא דבעי כותל לבד ממקום 
הכותל נינהו דכולהו כי קא יהיב תנא שיעורא לבתר גמר 
חלוקה קא יהיב, ואשתכח דהיכא דיכלי למכפא אהדדי 
למבני כותל באמצע בין מעיקר דינא בין מחמת מנהגא 
דאתרא כי קא יהיב שיעורא לבתר בניין הכותל קא יהיב 
דהיינו גמר חלוקה דידיה, והיכא דלא בעי כותל לבתר 
דזאכי כל חד מינייהו בחולקיה בקנין או בחזקה וכיוצא בה 
קא יהיב דהיינו גמר חלוקה דידיה כדברירנא בפרקין.#
ומאי שנא חלק ששם הכל קרוי עליו משעת חלוקה 
דקאמרינן, נפקא מינה לחצר דלית בה דין חלוקה מחמת 
דדחיקי מקצת תשמישין דילה שיעור למלויי מיניהו 
חוסרנא דהנך תשמישי דחיקי דאית בה לית בה דין חלוקה, דאי בדקימי השתא הא לא מטי ליה לכל חד 
מיניהו חלק ששם הכל קרוי עליו, ואי אמרת סתרי ובנו 
וממלו מחד מינייהו לחבריה מכי סתרי פקע ליה שמיה 
מיניה לגמרי, מאי אמרת הדר בנו ליה פנים חדשות באו 
לכאן ולאו האי חצר שבק אבוהון, (על) [כל] שאלו יחלק 
ושמו עליו בשעת חלוקה בעינן והאי בשעת חלוקה לאו 
שמו עליו הוא. #
ומאי שנא מעלין את הכל בדמים דקאמרינן, נפקא מינה 
דלא אמרינן נפלגיה לההוא תשמישא דאית ביה דין חלוקה 
באנפי נפשיה ושארא מעלינן ליה בדמים כדברירנא בריש 
הדין כללא.#
#
וכולהו נמי לא אמרן דכל שאלו יחלק ואין שמו עליו 
מעלין אותו בדמים אלא היכא דההוא פיסקא דמטי ליה 
לכל חד מינייהו דלית ביה כשיעור לא חזי לאצטרופי 
לכשיעור בהדי פיסקא אחרינא דאית ליה אמיצרא דהאי 
ארעא דשותפותא, אבל היכא דחזי לאצטרופי בהדי פיסקא 
דארעא אחריתי דאית ליה אמצריה והוי בתרויהו כשיעור, 
איכא לפלוגיה, דאי קאי אמצרא דתרויהו כל היכא דאלו 
אית בה דין חלוקה הוה אית ליה לכל חד מינייהו מדינא 
למפלג ליה אמצריה השתא נמי פלגי, דכיון דחזי ליה ההוא 
פורתא דמטי ליה לכל חד מינייהו לערוביה בהדי ארעיה 
כמאן דאית ביה שיעורא לכל חד מיניהו דמי וכייפי אהדדי 
למפלג מטעמא דכופין על מדת סדום. וכל היכא דאי נמי 
הוה אית בה דין חלוקה לא הוה ליה לכל חד מיניהו מדינא 
למיתב ליה אמצריה כגון דלא אפשר לאשווינהו לחולקי 
בשבח ובדמים כיון דלית בה דין חלוקה מחמת גופה אלא 
מחמת דקיימא אמצרא דתרוייהו לית בה דין חלוקה, אלא 
היכא דניחא ליה לבר מצרא דזיבורית למפלג ליה לבר 
מצרא דעידית אמצריה שוה בשוה ולא שקיל מיניה שבחא 
לא במדה ולא בדמים, דכי האי גונא ודאי אית בה דין 
חלוקה דזה נהנה וזה לא חיסר הוא.#
#
והני מילי דקיימא אמצרא דתרוייהו, אבל היכא דלחד 
מינייהו קיימא ליה אמצריה ולאידך לא קיימא ליה 
אמצריה, בהא נמי איכא לפלוגי. דכל היכא דההוא פלגא 
דקאי אמצרא דחד מינייהו לא גרע מהך פלגא אחרינא בחד 
מאנפי שבחא, ההוא דלא קיימא אמצריה ידו על העליונה, 
אי ניחא ליה למפלג ליה לבר מצרא אמצריה פליג, דזה 
נהנה וזה לא חיסר הוא דאי משום דלית ביה כשיעור הא 
קאי אמצריה ואי משום שבחא הא לא גרע מהך אחרינא לא 
בשבח ולא במדה. ואי האיך דלא קיימא אמצריה לא ניחא 
ליה בחלוקה אית ליה לכל חד מיניהו דינא דגוד או אגוד, 
וההוא דקיימא אמצריה לא מצי למכפייה לההוא דלאו בר 
מצרא למיפלג אלא היכא דיהיב ליה כשיעור. והוא דלא 
גרע ההוא חולקא דיהיב ליה בחד מאנפי שבחא דכי האי 
גוונא ודאי זה נהנה וזה לא חיסר הוא. וכל היכא דגרע 
ההוא פלגא דקאי אמצרא דחד מינייהו מהך פלגא אחרינא 
בחד מאנפי שבחא לית בה דין חלוקה אלא מדעתא 
דתרוייהו משום דכל חד מינייהו אית ליה פסידא בחלוקה, 
האי דלא קיימא אמצריה משום דלא מטי ליה כשיעור 
והאיך דקיימא אמצריה משום גריעותא דחולקיה, דכל 
מידי דלית ביה דין חלוקה מחמת גופיה אלא מחמת מידי 
אחרינא לא משתעבד לדין חלוקה אלא היכא דזה נהנה 
בחלוקה וזה לא חיסר.#
והוא הדין לתרי שותפי דלא שוו חולקייהו להדדי כגון 
בכור ופשוט וכיוצא בהן דכל חד מינייהו אית ליה מדינא 
למיפלג ליה אחד מצרא, דאי לבכור מטי ליה כשיעור 
ולפשוט לא קא מטי ליה כשיעור יד הפשוט על העליונה 
בין למיפלג בין לעכובי בחלוקה ולמתבע דינא דגוד או 
אגוד, ואלו בכור לית ליה מדינא למכפייה לפשוט למיפלג 
ולא לעכובי עילויה בחלוקה, למיפלג לא דהא לא מטי ליה 
לפשוט כשיעור, לעכובי בחלוקה נמי לא דהא קא מטי ליה 
לדיליה כשיעור ולגבי דידיה דכל שאלו יחלק ושמו עליו 
הוא. ומהאי טעמא גופיה לית ליה דינא דגוד או אגוד אלא 
היכא דתבע מעיקרא למיפלג וקא(מר) מעכיב פשוט 
עילויה, אבל היכא דלא קא מעכיב פשוט עילויה בחלוקה 
לית ליה דינא דגוד או אגוד, ולא דיינינן דינא דגוד או 
אגוד אלא למאן דלא מטי ליה כשיעור אי נמי מטי ליה 
כשיעור וקא מעכבי עליה בחלוקה מחמת דלא מטי ליה 
לשותפיה כשיעור, אבל מאן דיהיבי ליה כשיעור לית ליה 
דינא דגוד או אגוד. #
וכולהו נמי לא אמרן דכי אין בהן כדאי לזה וכדאי לזה 
אית דינא דגוד או אגוד אלא היכא דמקמי חלוקה אית ביה 
כשיעור לחד גברא כיון דאי פלגי לא קא מטי ליה לחד 
מינייהו כשיעור לאו נחלק ושמו עליו הוא ואמטול הכי אית 
דינא דגוד או אגוד כי היכי דלימטי ליה לחד מינייהו 
כשיעור ואידך שקיל זוזי דעדיפי ליה טפי מחולקא דלית 
ביה כשיעור, אבל היכא דבכולה נמי לית בה כשיעור 
לענין דין חלוקה לא בעינן דלימטי ליה לכל חד מינייהו 
כשיעור, אלא כל היכא דכי פלגי מטי ליה לכל חד מינייהו 
שיעורא דמשמש ע"י הדחק מעין מלאכה דכולה פלגי 
דומיא דכל שאלו יחלק ושמו עליו ואי לא לא פלגי ואית 
דינא דגוד או אגוד כי היכי דלימטי ליה כוליה לחד 
מינייהו. והיכי דמי, כגון הא דקיימא לן דאין חולקין את 
החצר עד שיהא בה שמונה אמות לשאר תשמישיו דאי לית 
בה בהאי חצר מעיקרא אלא שבע אמות, כיון דמעיקרא 
חזיא לפירוק משאו אי נמי לשאר תשמישיו ואי פלגי לה 
לא מטי ליה לחד מינייהו אלא פחות מארבע אמות דלא 
חזי לא לפירוק משאו ולא לשאר תשמישיו לית בה דין 
חלוקה. ואי מעיקרא לית בה ארבע אמות דלא חזיא לא 
לפירוק משאו ולא לשאר תשמישי חצר אלא למשטח ביה 
פירי או למעבד ביה עוקה לשופכין דיליה והשתא נמי 
דפלגי מטי ליה לכל חד מינייהו שיעורא דחזי להכי פלגי. והוא הדין גבי שדה היכא דלית בה מעיקרא תשעת 
קבין דמעיקרא פיסקא [דארעא] מיקרי והשתא נמי פיסקא 
דארעא מיקרי פלגי. והוא הדין גבי טלית ושאר מילי, 
ומתני' דקתני (לעיל יא,א) עד שיהא בהן כדאי לזה וכדאי 
לזה בדאית בה בכולה כשיעור קימא כדקתני בהדיא אין 
חולקין את החצר עד שיהא בה ארבע אמות לזה וארבע 
אמות לזה דמשמע דכי איירי במידי דמיקרי חצר איירי. 
והוא הדין גבי שדה בשיעורא דמיקרי שדה וגבי גינה 
בשיעורא דמיקרי גינה. והוא הדין גבי סופא דקתני ולא את 
הטרקלין ולא את המורן ולא את השובך ולא את הטלית 
ולא את המרחץ ולא את בית הבד בשיעורא דמקרי 
טרקלין או מורן או שובך או טלית או מרחץ או בית הבד 
קא מיירי ועלייהו קתני עד שיהא בהן כדאי לזה וכדאי לזה 
אבל היכא דמעיקרא נמי לא הוה בה שיעור חצר זימנין 
פלגי כדאמרן והוא הדין גבי שדה וכולהו הנך דכל שאלו 
יחלק ושמו עליו הוא. #
#
וכולהו נמי לא אמרן דכי אין בהן כדאי לזה וכדאי לזה 
לית בהו דין חלוקה אלא היכא דלא ניחא ליה לחד מינייהו 
למיתב ליה לשותפיה טפי ממאי דחזי ליה בחולקיה דכיון 
דלא מטי ליה כשיעור לית בה דין חלוקה. אבל היכא דאמר 
ליה חד מינייהו לחבריה טול אתה שיעור ואני פחות 
שומעין לו. ודוקא בחנם כדברירנא טעמא (לעיל סי' קע) 
אליבא דרבנן אבל בדמי מצי אמר ליה לית לי למיתן לך. 
ולא דמי לדינא דגוד או אגוד דשאני התם דקא מבחר ליה 
בכוליה למיגד או לאוגודי דלא מצי אמר לית לי דמי דאי 
לית ליה לוגיד ליה לחבריה ולית ליה פסידא, אבל הכא 
גבי טול אתה שיעור בדמים ואנא פחות אע"ג דמבחר ליה 
נמי לא דזימנין דלית ליה לנתבע דמי ואי מחייבת ליה 
לאגודי ליה מקצת חולקיה לתובע לאשלומי ליה לכשיעור 
קא מפקעת ליה לשארא מיניה דנתבע לגמרי דההוא מקצת 
דמשתייר גביה לא מתהני ליה מיניה.#
#
וכולהו נמי לא אמרן דכל שאלו יחלק ושמו עליו 
חולקין ואם לאו מעלין אותו בדמים אלא בחד גופא אי נמי 
בתרי גופי דלא מפלגי מהדדי אי נמי דמיפלגי מהדדי והוא 
דהוו מתרי מיני אי נמי מחד מינא ולא חזו להנאה דהדדי 
אי נמי דחזו להנאה דהדדי ולא שוו להדדי בין בשבח בין 
במדה בין בדמים בין בכולהו אנפי בחששא דתיוהי, דכל 
חד מהני בין לענין דין חלוקה בין לענין דינא דגוד או אגוד 
כל חד מינייהו באנפי נפשיה קאי, אבל בתרי גופי מחד 
מינא היכא דחזו להנאה דהדדי ושוו להדדי בין בשבח בין 
במדה בין בדמים זימנין דאע"ג דאית ביה בכל חד מינייהו 
כדאי לזה וכדאי לזה לית ביה דין חלוקה בכל חד מינייהו 
באנפי נפשיה ואע"ג דלית ביה בחד מינייהו כדאי לזה 
וכדאי לזה לית ביה בחד מינייהו דינא דגוד או אגוד באנפי 
נפשיה, אלא לא שנא הכי ולא שנא הכי פלגי חד כנגד חד 
בגורל, וכבר ברירנא ליה להאי דינא בכללא דנקטינן בדין 
חלוקה (לעיל סי' קסג) לענין חד מצרא ותרי מצרי ברור 
יפה.#
ולא תימא הני מילי במקרקעי אלא אפילו מטלטלי 
ובעלי חיים נמי בין בחד גופא בין בתרי גופי כי דינא 
דמקרקעי דמו, מיהו כיון דאיכא במקרקעי אנפי דלא 
שייכי במטלטלי ולא בבעלי חיים מיהו איכא מיניהו 
דשייכי בהו אנפי אחריני דדמו להו בטעמא ובדינא ומיניהו 
דלא שייכי בהו אינהו ולא מאי דדמי להו ואיכא במקצת 
בעלי חיים אנפא דלא שייך בשאר בעלי חיים ולא 
במטלטלי ולא במקרקעי צריכינן לברורי לך הנהו אנפי כי 
היכי דלא תטעי בהו. וחזינא לאקדומי דשייך במקצת 
לבעלי חיים ולא שייך בשאר מילי משום דצריכנן ליה 
במקצת אנפי דלקמן, דאע"ג דגבי קרקע כל שאלו יחלק 
ושמו עליו לית ביה דין חלוקה גבי בהמה טהורה היכא 
דהוה קיימא גבי אבוהון לשחיטה כשחוטה דמיא וכמאן 
דשבק להון אבוהון בשר שחוטה דמי, דכי פלגי ביה נחלק 
ושמו עליו הוא כדברירנא בשמעתא דגוד או אגוד לעיל 
(ע"א סי' קסו). והוא הדין גבי מקבלי מתנה דאזלינן בתר 
דעתיה דנותן. והוא הדין גבי שנים שזכו מן ההפקר 
דתרוייהו לאו אחד דעתא קא זכו אלא כל חד מינייהו 
אדעתא דנפשיה קא זכי, ואמטול הכי קא פסקינן ואמרינן 
גבי היו שנים רוכבים על גבי בהמה (ב"מ ח,א) דקתני 
יחלוקו בשלמא טהורה חזיא לבשרה דזבני בהמה טהורה 
בשותפות, כיון דמעיקרא אדעתא דנפשייהו הוא 
דאשתתוף ואדעתא דדבר ידוע הוא דאשתתוף לא בתר 
דעתיה דמוכר אזלינן אלא בתר דעתא דעיקר שותפותא 
אזלינן ואי בעי חד מינייהו לשנויי לממונא דשותפותא 
למידי אחרינא דלא אשתתוף אדעתא דידיה מצי חבריה 
לעכובי עליה דאמר ליה אדעתא דהכי לא אשתתפי בהדך, 
הילכך אי זבניה להאי בהמה לשחיטה אית בה דין חלוקה 
ואי זבנוה לאגרא או למלאכה כגון שור לחרישה ועז 
לחלבה ורחל לגיזתה לית בהו דין חלוקה.#
ומסתברא דגבי יורשין נמי היכא דזבנה אבוהון להאי 
בהמה טהורה בסתמא ומית מקמי דאיגלי אדעתיה אי 
לשחיטה זבנה ואי למידי אחרינא זבנה אזלינן בתר מאי 
דאורחיה למזבן, אי גברא דזבין לרידיא לרידיא ואי גברא 
דזבין לנכסאתא לנכסאתא, ואי גברא דזבין להאי ולהאי 
הוא (ד)אזלינן בתר דמים אי דמי דרידיא לרידיא ואי דמי 
דנכסתא לנכסתא, ואי איקר בישרא וקם כרידיא סתמיה 
[לשחיטה] דכיון דאיקר בישרא וקם כרידיא ואפשר 
בחלוקה חלוקה עדיפא מדינא דגוד או אגוד, מאי אמרת 
זיל בתר רובא ורובא לרידיא זבני כי אזלינן בתר רובא 
באיסורא אבל בממונא לא אזלינן בתר רובא, כדאמרינן 
גבי המוכר שור לחבירו ונמצא נגחן (לקמן צב,א) דכי היכי 
דשייך התם למימר המוציא מחבירו עליו הראיה הכא נמי 
שייך לאוקומי חולקיה דכל חד מיניהו בחזקת מריה וההוא #
דבעי לסלוקי מיניה במעות בדינא דגוד או אגוד עליו 
הראיה.#
#
ומאי נינהו אנפי דשייכי במקרקעי ולא שייכי במטלטלי 
ולא בבעלי חיים אלא באנפי אחריני דדמו להו בטעמא 
ובדינא, דכי היכי דגבי קרקע כל היכא דלא חזיאן קרקעות 
להנאה דהדדי כגון בית וחנות מרחץ ובית הבד כרם ופרדס 
שדה הלבן ושדה האילן ומאי דדמי להו כל חד מיניהו בין 
לדין חלוקה בין לדינא דגוד או אגוד באנפי נפשיה [קאי]. 
דגבי מטלטלין לא מיבעיא כגון מטה ושלחן וכסא ומנורה 
ומאי דדמי להו דלא משמשי מעין מלאכה דהדדי כלל אלא 
אפילו גלימא וטלית כתונת וחלוק דמשמשי מעין מלאכה 
דהדדי כיון דלא משמשי מלאכה דהדדי ממש כל חד 
מינייהו באנפי נפשיה קאי. והוא הדין בכתבי הקדש לא 
מיבעיא תורה ונביאים אי נמי נביאים וכתובים אלא אפילו 
בשתי כריכות של תורה ותורה נביאים ונביאים כתובים 
וכתובים היכא דמאי דאיכא בהאי כרך ליכא בהאי כרך 
מיהו לא קיימי לאיחבורי כל חד מינייהו באנפי נפשיה 
קאי. והוא הדין גבי בעלי חיים אפילו היכא דהוו תרוייהו 
מחד מינא כגון שני סוסים או שני פרדים היכא דהאי חזי 
לרכיבה והאי למשואי, והוא הדין גבי עבדים ושפחות היכא 
דלא חזו למלאכה דהדדי, כל חד מינייהו באנפי נפשיה קאי 
כדברירנא מקושיא ושנויא דתרתי אמהאתא. וכל היכא 
דגבי קרקעות היכא דקיימא חדא אהאי נגרא וחדא אהאי 
נגרא כי אית בה דין חלוקה בכל חדא מינייהו או אפילו 
בחדא מיניהי כל חדא מיניהי באנפי נפשיה קיימא. וגבי 
מטלטלי נמי היכא דלא הוו בחששא דתיוהי כגון פירי 
דאיכא דמינטרי ואיכא דלא מינטרי וכל שכן בחמרא 
דאיכא דמשתהי ואיכא דלא משתהי, כיון דאית ביה דין 
חלוקה בכל חד מינייהו דינא הוא דשקיל כל חד מינייהו 
פלגא בכל חד מינייהו. והאי בבא לא משכחת לה בבעלי 
חיים אלא בבהמה טהורה היכא דחזיא כל חדא מינייהו 
למיפלג בבשרה כדברירנא, דכיון דזימנין דהאי מתכשרא 
והאי לא מתכשרא ולאו מידי דמינכר מקמי שחיטה הוא 
כטעמא דזימנין דהאי מדויל והאי לא מידויל דמי. #
#
#
וכל היכא דגבי קרקעות היכא דחזיאן להנאה דהדדי 
אע"ג דקיימא חדא אהאי נגרא וחדא אהאי נגרא [אי] שויאן 
להדדי בין בשבח בין במדה בין בדמים ולית בה דין חלוקה 
בחדא מיניהי באנפי נפשה פלגי חדא כנגד חדא בגורל. ואי 
לא שויאן להדדי בשבח או במדה או בדמים ולית בה בחדא 
מיניהי באנפי נפשה דין חלוקה אית בהו דינא דגוד או אגוד 
בין בכל חדא מיניהי באנפי נפשה בין לאבחורי לחבריה 
למיגד הי מינייהו דבעי בשומתה או בדמים ידועים. גבי 
בעלי חיים נמי אע"ג דזימנין דמיית חד או מיתרע וקאי 
חד, כל היכא דמשמשי מלאכה דהדדי אי שוו להדדי בין 
בשבח בין בדמים היכא דלית ביה בחד מינייהו דין חלוקה 
באנפי נפשיה כגון עבדים ובהמות טמאות פלגי חד כנגד 
חד בגורל, ואי לא שוו להדדי  בין בשבח בין בדמים אית 
בהו דינא דגוד או אגוד כדאית בהו גבי קרקעות. ואי אית 
בה דין חלוקה בחד וליכא באידך כגון שתי יריעות של 
צמר או של פשתן דאיכא דקאי טפי מחבריה ולא מינכר, 
ההוא דאית ביה דין חלוקה פלגי ליה האי ואידך אית דינא 
דגוד או אגוד. והאי אנפא לא משכחת ליה בפירי ולא 
בבעלי חיים כלל דלא משכחת להו בהו תרי גופי מחד מינא 
דקיימי להנאה דהדדי דלהוי דין חלוקה בחד ולא להוי 
באידך. והוא הדין לכולהו אנפי דברירנא גבי קרקעות 
דמשכחת דכוותיה במטלטלין או בבעלי חיים כדינא 
דקרקעות.#
#
הדין הוא כללא דנקיטינן לאפרושי ביה בין היכא דאיכא 
דין חלוקה להיכא דליכא דין חלוקה לענין אנפי דשוו בכל 
מילי, דאלו שעורי דתלי בהו דין חלוקה כיון דלא שוו בכל 
מילי כשיעורא דחצר ודשדה וגינה וכיוצא בהן דשאנו 
מהדדי לא איירינן בהו בהאי כללא בפרט אלא בכללא דכל 
שאלו יחלק ושמו עליו דשוה בכל מילי וכייל להו לכולהו 
שיעורי, ופרטי דידהו מיפרשי ממתניתין דאין חולקין את 
החצר (לעיל יא,א) ומגמרא דילה, וכבר ברירנא לה לכל חדא 
מינייהו בדוכתא, ומאי דלא מיפרש שיעוריה לא במתני' 
ולא בגמרא אהאי כללא דכל שאלו יחלק ושמו עליו הוא 
דסמכינן דהוא שיעורא דשוי בכל מילי. וכבר ברירנא נמי 
דין חלוקה בחולקי דלא שוו בשבחא להדדי ואימת פלגינן 
בגורל ואימת פלגינן בלא גורל ולמאן פלגינן אחד מיצרא 
או אתרי מצרי ומאי דדמי להני אנפי בשמעתא דחלק בכור 
וחלק פשוט (לעיל יב,ב) ובשמעתא דכופין על מדת סדום 
(שם) ובכללא דנקיטינן גבי גורל (שם סי' קסב), ובכללא דחד 
מצרא ותרי מצרי (סי' קסג) ומאי דדמי להו להאי כללא, לא 
אתינן אלא לברורי כללא דאפשר לאפרושיניה בין היכא 
דאיכא דין חלוקה להיכא דליכא דין חלוקה דשייך ביה 
דינא דגוד או אגוד. ומקמי דמברירנא לך דינא דגוד או 
אגוד  צריכינן לברורי לך דלאו כל (כ)מאן דמיחייב בדין 
חלוקה מיחייב בדינא דגוד או אגוד,  דהא יתמי איתנהו 
בדין חלוקה בהדי אחוהון וליתנהו בדינא דגוד או אגוד, 
איתנהו בדין חלוקה דאמר רב נחמן אמר שמואל (קידושין 
מב,א) יתומים שבאו לחלוק בנכסי אביהן בית דין מעמידין 
להן אפוטרופוס ובורר להן חלק היפה, ובדפלגי בהדי 
גדולים קאי דאי כולהו קטנים למאן מיניהו ברירנן חלק 
היפה אלא לאו דאתו למפלג בהדי גדולים כדברירנא 
בכללא דנקיטינן גבי גורל (לעיל סי' קסב) ושמע מינה 
דאפילו היכא דליכא דתבע דין חלוקה אלא גדולים 
מוקמינן להו אפוטרופוס לקטנים למפלג בהדייהו ולמברר 
להו לקטנים חלק היפה לבתר דמשוינן להו לחולקי להדדי. 
תדע מדקאמר רבא התם מניין ליתומים שבאו לחלוק 
בנכסי אביהן שמעמידין להם אפיטרופוסין לחוב על מנת 
לזכות שנאמר נשיא אחד נשיא אחד ממטה, מאי לחוב 
ומאי לזכות, לחוב לסלקן מעל חלקן של גדולים על מנת 
לזכות לברור להן חלק היפה ומדקרי ליה לחוב שמע מינה 
אפילו על כרחן, וכבר  ברירנא [לה] בפרק האיש מקדש 
בו ובשלוחו בירור יפה. ואע"ג דאית להו בדין חלוקה 
למפלג על כרחייהו כדאמרן ליתינהו בדינא דגוד או אגוד 
אלא היכא דאמידי (נחזו) [דחזו] בי דינא דאית להו רוחא 
בהכין, דלענין דין חלוקה הוא דכייפינן להו [דהא] לית להו 
פסידא דכי קא שקלי אחין חולקא דנפשיה קא שקלי, אבל 
גוד או אגוד דקא מחייבינן להו למזבן מידי דלא צריכי ליה 
או לזבוני מדידהו לא כייפינן אלא במידי דאקנייה איניש 
מעלמא לקטן דרך הברחה, כי ההיא דגרסינן בפרק השולח 
גט (גיטין מ,א) גבי ההוא עבדא דבי תרי דשחרריה חד 
מינייהו לפלגיה וקם אידך ואקנייה לפלגיה לבנו קטן שלחה 
רב יוסף בריה דרבא קמיה דרב פפא שלח ליה כאשר עשה 
כן יעשה לו כו' כדבעינן לברורי לקמן. והוא הדין גבי 
תלתא אחי או תלתא שותפי דאזל חד מיניהו למדינת הים 
וקא בעו הני תרי דקיימי למפלג בדבר שיש בו דין חלוקה, 
דיכיל למיפלג באנפי בי דינא ואפי' קמי ב"ד הדיוטות 
דבקיאי בשומא כי מעשה דאיסור ורב ספרא (ב"מ לא,ב), 
ואי אתי אידך לא מצי למחויי אלא היכא דאשתכח טעותא 
בחלוקה כי דינא דיתומים שבאו לחלוק בנכסי אביהן, 
כדבעינן לברורי בפרק בית כור עפר (לקמן קו,ב סי' כב). והוא 
הדין היכא דלית ביה דין חלוקה לענין חולקי דהני תרי 
דקיימי דאית ביה דינא דגוד או אגוד אבל בחולקא דאידך 
לא כדברירנא טעמא גבי יתומים. #
ואיכא אנפי דלית בהו דין חלוקה ולא דינא דגוד או 
אגוד כגון מידי דקאי ביני שותפי במשכנתא או בשכירות 
או בקבלנות דלא מצי חד מינייהו למכפייה לחבריה לא 
לדין חלוקה ולא לדינא דגוד אלא מדעת בעלים לפי שאין 
השואל רשאי להשאיל ואין השוכר רשאי להשכיר ואע"ג 
דבעלים גופייהו מעיקרא לתרוייהו אגרוה ואפילו הכי 
נטירותא דתרי עדיפא ליה מדחד. #
#
וכיון דברירנא לך הך כללא דיכלת לאפרושי ביה בין 
היכא דאיכא למידן דין חלוקה להיכא דליכא למידן דין 
חלוקה דשייך ביה דינא דגוד או אגוד צריכינן לברורי לך 
דינא דגוד או אגוד. #
#
ומחורתא דדינא בהאי ענינא בכל היכא דליכא דין 
חלוקה דאי יכיל כל חד מינייהו לעכובי בחלוקה לפום הנך 
אנפי דברירנא כל חד מינייהו אית ליה דינא דגוד או אגוד, 
ואי חד מינייהו יכיל מדינא לעכובי בחלוקה לפום חד מהנך 
אנפי דפרישנא לעיל האי דיכיל מדינא לעכובי בחלוקה אית 
ליה דינא דגוד או איגוד והאיך דלית ליה מדינא לעכובי 
בחלוקה לית ליה דינא דגוד או אגוד, אלא היכא דמעכיב 
שותפיה עילויה בחלוקה, דלא דיינינן דינא דגוד או אגוד 
אלא למאן דלא יהבינן ליה שיעורא דחזי ליה דיכיל לעלויי 
לההוא ממונא דשותפותא בדמי דבעי ולמימר ליה 
לשותפיה או גוד את כוליה בהני דמי או אגוד אנא כוליה 
בגויהו וכייפינן ליה לנתבע למיגד כוליה או לאוגודי ליה 
לחבריה כדברירנא.#
ול"ת ה"מ אע"ג דלא מטי ליה נמי שיעורא היכא דההוא 
דאגיד מחבריה קא מטי ליה שיעורא דחזי ליה, אלא אע"ג 
דלא מטי ליה נמי שיעורא דחזי ליה כגון מידי דלית ביה 
דין חלוקה לטפי מתרי שותפי וקאי בין תלתא או ד' שותפי 
דאי נמי אגיד חד מינייהו חולקא דחד מחבריה לא קא מטי 
ליה כשעור אית דינא דגוד או אגוד, דאע"ג דהשתא לא קא 
מטי ליה כשיעור כיון דאי תבע להו נמי לשאר שותפי 
בדינא דגוד או אגוד ההוא דאגיד ליה לבסוף לכוליה 
מצטרפי כולהו חולקי גביה לכשיעור כמאן דמטי ליה 
השתא כשיעור דמי דהא יכיל למתבעינהו לשאר שותפי 
בדינא דגוד או אגוד. ואי מוגדי ליה לדיליה הא מטי ליה 
כשיעור ואי אגדי מיניה לית ליה פסידא במאי דאגיד איהו 
מחבריה דהא קא שקיל זוזיה מהנך ומסתלק. ועוד דאי לא 
ניחא ליה מעיקרא למיגד מחבריה משום דלא מטי ליה 
מעיקרא כשיעור לוגיד ליה לחבריה. והכי נמי מסתברא, 
דאי לא תימא הכי היכא דנפישי שותפי בטל ליה דינא דגוד 
או אגוד, ואדרבא איפכא מסתברא דכל היכא דנפישי 
שותפי צריכי טפי לדינא דגוד או אגוד. חדא, דלא ליתו 
לאינצויי דכמה דנפישי דעות לא מסכמא דעתייהו להדדי, 
ועוד דכמה דנפישי שותפי מתמעיט שיעורא דחולקי ולא 
מתהני ליה לחד מינייהו מחולקיה וצריכי טפי לדינא דגוד 
או אגוד כי היכי דלימטי ליה לחד מינייהו שיעורא דמתהני 
ליה מיניה. ועוד דברייתא וגמרא דקא מיירי בדינא דגוד 
או אגוד לא קא מפלגי בין תרי למאה. וכי תימא דתבע להו 
חד לכולהו בבת אחת, תינח היכא דניחא להו לדידהו 
לאוגודי ליה דקא מטי ליה כשיעור אלא היכא דניחא להו 
למיגד מיניה ומקצתייהו קא בעו לאוגודי ליה מאי איכא 
למימר, אלא לא סליק דינא דגוד או אגוד שפיר אלא היכא 
דתבע ליה לכל חד מינייהו באנפי נפשיה כדברירנא.#
#
#
#
מיהו לא שנא בתרי ולא שנא במאה לא מיתוקם דינא 
דגוד או אגוד אלא היכא דמיבחר ליה תובע לנתבע בכוליה 
חולקא דתרויהו למיגד כוליה חולקא בהני דמי או לאוגודי 
כוליה בגויהו, אבל היכא דלא מבחר ליה אלא במקצת 
חולקיה לית דינא דגוד או אגוד כדברירנא טעמא לעיל גבי 
טול אתה שיעור בדמים ואני פחות. ודוקא דאמר ליה גוד 
או אגוד מבחר ליה בחד עילויא, אבל אמר ליה [גוד] ולא 
אמר ליה איגוד אי נמי אמר ליה אגוד ולא אמר ליה גוד, 
והוא הדין היכא דאמר ליה גוד בקנין שאינו גמור [או] אגוד 
אנא בקנין גמור דלית דינא דגוד או אגוד. ומהאי טעמא 
גופיה הוא דבעינן דליבחר ליה למיגד או לאוגודי בחד 
עילויא. דאי אמר ליה אגוד אנא במנה או גוד את במנה 
ודינר לאו גוד או אגוד הוא דבהנהו דמי דאמר ליה גוד לא 
אמר ליה אגוד ובההיא עילויא דאמר ליה אגוד לא קאמר 
ליה גוד כדברירנא. הלכך אי כל חד מינייהו קאמר ליה 
לחבריה גוד מינאי כיון דתרוייהו לא ניחא ליה בגוה 
מזבני לה לעלמא, ואי לא ניחא להו לזבונה לעלמא 
.דח#
שבקינן להו וקיימא ביניהו בשותפות. ואי כל חד 
מינייהו אעילויה דחבריה כיון דלא ניחא ליה לאוגודה 
לחבריה בהני דמי דקא בעי לה לנפשיה שבקינן לה גביהו 
בשותפות כדאיתא.#
#
וכולהו נמי לא אמרן אלא בחד גופא אבל בתרי גופי 
מחד מינא היכא דלית בהו דין חלוקה לא למיפלג בכל חד 
מיניהו באנפי נפשיה ולא למיפלג חד כנגד חד בגורל לפום 
הנך אנפי דברירנא, כי אית דינא דגוד או אגוד לאו 
בתרוייהו בהדי הדדי אית בהו אלא בכל חד מינייהו באנפי 
נפשיה או למעבד חד מינייהו דמים בחבריה. דאי אמר ליה 
חד מינייהו לחבריה גוד תרוייהו או אגוד תרויהו בין דחזו 
להנאה דהדדי בין דלא חזו להנאה דהדדי מצי האיך למימר 
ליה אנא בחד מיניהו סגי לי. ואי אמר ליה גוד את חד 
ואנא חד, בהא איכא לפלוגי, דאי לא חזו להנאה דהדדי 
מצי האיך למימר ליה אנא בחד מיניהו סגיא לי [ואע"ג] 
דמבחר ליה למשקל הי מיניהו דבעי בלא תוספת דמים 
מצי אמר ליה אנא תרויהו צריכי לי. ולא משכחת בהו דינא 
דגוד או אגוד אלא היכא דאמר ליה בכל חד מיניהו באנפי 
נפשיה גוד או אגוד דהוה ליה כמאן דלא שבק להון אבוהון 
אלא חד ביתא או חד עבד או חד כרך דאית ביה דינא דגוד 
או אגוד. והוא הדין גבי מרחץ ובית הבד וכיוצא בהן. ולא 
מצי אמר ליה אנא תרויהו צריכי לי, דאי צריכי ליה 
תרויהו לגוד האי דתבעי ליה בגויה בדינא דגוד או אגוד 
ואידך ליקום ביה בשותפותא כדמעיקרא עד דמיבעי ליה 
בגויה נמי בדינא דגוד או אגוד ואגיד ליה וקימי תרויהו 
בידיה. ואי משמשי תרויהו מעין מלאכה דהדדי מיהו לא 
שוו להדדי בדמים אנפי דשבחא כי היכי דליפלוג חד 
כנגד חד בגורל ולית ביה בחד מיניהו באנפי נפשיה בין 
למיגד חד כנגד חד דאי מבחר ליה חד מינייהו לחבריה 
למיגד הי מינייהו דבעי בשומתו אדעתא דאגיד ליה איהו 
נמי לאידך בשומתו גוד או אגוד הוא. ואי איכא שבחא בחד 
מינייהו טפי מחבריה משתלמי דמי שבחא בדמים מהדדי, 
דדיקינן מדמשנינן גבי אמהאתא שאני התם דלמר מבעי 
ליה תרויהו ולמר מבעי ליה תרויהו וכי אמר ליה שקול את 
חדא ואת חדא לאו גוד או אגוד הוא, מכלל דאי חזיאן 
תרויהי למלאכה דהדדי כי אמר ליה שקול את חדא 
בשומתה ואנא חדא בשומתה נמי גוד או אגוד הוא 
ומשתלמי דמי שבחא מהדדי, דהא מדינא דגוד או איגוד 
הוא דאתיא לן ועיקר דינא דגוד או אגוד על ידי נתינת 
דמים הוא, והוא דמבחר ליה תובע לנתבע למשקל הי 
מינייהו דבעי בשומתה דומיא דדינא דגוד או אגוד. והוא 
הדין היכא דמבחר ליה למשקל הי מינייהו דבעי בדמים 
ידועים על מנת דשקיל איהו איגוד בדמים ידועים, אע"ג 
דלא שוו דמים להדדי כיון דמבחר ליה גוד או אגוד הוא 
דעיקר דינא דגוד או אגוד נמי גבי שומת דמים בדעתא 
דתובע תליא לאסוקי בדמי דבעי, והוא דמבחר ליה לתובע 
למיגד או לאגודי  בגויהו. ואי חד מיניהו קאמר ליה לחבריה 
בחד מיניהו באנפי נפשיה גוד או אגוד בדמים ואידך קאמר 
ליה גוד את חד ואנא אגוד חד בשומתו או בדמים ידועים 
וכל שכן בלא תוספת דמים, לההוא דאמר גוד את חד ואנא 
אגוד חד צייתינן, משום דדמי לדינא דחלוקה טפי דלא 
מסתלק חד מיניהו מחולקיה בזוזי לגמרי ועדיף טפי מגוד 
או אגוד דכל חדא מיניהו [מסתלק] מתרויהי לגמרי, וכי 
היכי דכל היכא דאיכא דין חלוקה לית דינא דגוד או אגוד 
אלמא חלוקה עדיפא גבי גוד או אגוד נמי ההוא אנפא דדמי 
לחלוקה טפי עדיף. והני מילי היכא דחזי כל חד מיניהו 
באנפי נפשיה לאתהנויי ביה למילתיה הנאה גמורה, דאי 
לאו הכי כגון שני בתים זה לפנים מזה היכא דלית ליה 
לפנימי דרך עילויה חיצון, אע"ג דמבחר ליה למשקל הי 
מיניהו דבעי בלא תוספת דמים לאו כל כמיניה ולית בהו 
דינא דגוד או אגוד אלא בתרויהו בהדי הדדי כדברירנא 
בכללא דנקטינן גבי גורל.#
וה"מ דלית ביה דין חלוקה בחד מיניהו באנפי נפשיה, 
אבל היכא דאית ביה דין חלוקה בחד וליכא באידך, בין 
דשוו בדמים או בשבחא בין דלא שוו לא בשבחא ולא 
בדמים, ההוא דאית ביה דין חלוקה פלגי ליה דכל היכא 
דאיכא דין חלוקה לית דינא דגוד או אגוד, וההוא דלית 
ביה דין חלוקה אית ביה דינא דגוד או אגוד באנפי 
נפשיה.#
ברם צריך את למידע דכל היכא דאין בהן כדאי לזה 
וכדאי לזה דקי"ל דאית דינא דגוד או אגוד, לא תימא הני 
מילי בשיד שניהם משגת לקנות, אלא כיון דאמר ליה 
תובע לנתבע גוד את בהני דמי או אגוד אנא בגויהו לא 
אכפת לן בנתבע בין אית ליה בין לית ליה, דאי לית ליה 
לדיליה לוגיד ליה לתובע. ומתניתין דשני אחין לא תקשי 
לך, דשאני התם דלא קאמר ליה חד מיניהו לחבריה גוד או 
אגוד, דגבי עשיר לא גוד איכא ולא איגוד איכא דניחא ליה 
טפי לאשתמושי לחודיה בכולה בחנם וגבי עני גוד איכא 
איגוד ליכא דהא לית ליה דמי למיגד בהו, ואי הוה אמ"ל 
עשיר לעני גוד או אגוד הוה מחייבינן ליה לעני למיגד או 
לאוגודי ליה לעשיר.#
מיהו ודאי אי אמר נתבע קבעו לי זימנא דטרחנא בתר 
זוזי למיגד בהו קבעינן ליה זמן בית דין שלשים יום, מידי 
דהוה אכל מאן דמחייב מדינא למעבד מידי [דאי] כייפינן 
ליה למעבד מיד אית ליה פסידא דיהבינן ליה זמן ב"ד ל' 
יום כדאשכחן גבי נזיקין וגבי גביית חובות, הכא נמי אי 
כייפינן ליה למיגד או לאוגודי ליה לחבריה מיד אית ליה פסידא דזימנין דאתי תובע לאיערומי, דאי ידע ביה בנתבע 
דלא שכיחי ליה זוזי מעלי ליה בדמים פחותים כי היכי דכי 
לא הוי ליה דמי לנתבע למיתב בה מיד מיחייב לאגודי ליה 
לדיליה בהנהו דמי ונמצאת מדת הדין לוקה בכך ועוד 
דאפי' עשירים נמי אית להו פסידא בהכי דלאו כל שעתא 
ושעתא שכיחי ליה לאינשי זוזי. אלא על כרחיך אי תבע 
נתבע זמן למטרח בתר זוזי יהבינן ליה. ואי אמר ליה 
לתובע גוד את דלא בעינא למיגד ואמר ליה תובע הבו לי 
זימנא דטרחנא בתר זוזי למיגד בהו לא יהבינן ליה אלא 
פטרינן ליה לנתבע ואמרינן ליה לתובע אי אית לך זוזי 
למיגד בהו מיד גוד ואי לא לא מחייבינן ליה לנתבע למיצת 
לך לדינא דגוד או אגוד. ומאי שנא נתבע דיהבינן ליה 
זימנא ומאי שנא תובע דלא יהבינן ליה זימנא, חדא דלא 
אשכחן דיהבי בי דינא זמן אלא לנתבע דכייפינן ליה על 
כרחיה למיצת דינא אבל תובע דאיהו הוא דכאיף ליה 
לנתבע למיצת דינא אי נקיט בידיה במאי דתבע ליתבע ואי 
לא ליזיל השתא עד דהוה ליה במאי דתבע. ועוד דנתבע 
דאית ליה פסידא כדאמרן קבעינן ליה זימנא. ועוד דנתבע 
דקאתי תובע לסלוקיה מחולקיה בזוזי קבעינן ליה זימנא, 
מידי דהוה אלוה דקאתי בעל חוב למגבא ארעיה מיניה 
בזוזי דאית ליה גביה דיהבינן ליה זימנא, אבל תובע 
דלסלוקי לנתבע מחולקיה בזוזי קאתי לא יהבינן ליה 
זימנא, מידי דהוה אדינא דבר מצרא דקאתי לסלוקיה 
ללוקח מזביני בזוזי אי נמי לעכובי עליה דמוכר בזביני 
דארעיה דאי אמר איזיל אטרח ואיתי זוזי לא נטרחינן ליה 
דכל היכא דלא נקיט בר מצרא זוזי ישר וטוב דמוכר או 
דלוקח עדיף טפי. ומתניתין דשני אחין אחד עני ואחד 
עשיר נמי דייקא כדברירנא בשמעתא דגוד או אגוד לעיל. 
וכי תימא בשלמא גבי דינא דבר מצרא נפקא מינה דאי לא 
מייתי זוזי מיד פקע זכותיה מינה לגמרי וקיימא בידא 
דלוקח אלא גבי דינא דגוד או אגוד כיון דלכי הוו ליה זוזי 
לתובע אתי ותבע מאי נפקא ליה לנתבע מינה, נפקא מינה 
דאדהכי והכי דילמא מתרמו ליה זוזי לנתבע בהו, אי נמי 
דמשכח מאן דזבין ליה לחולקיה נמי בדמי יתרי, אי נמי 
דלכי מייתי תובע זוזי אי אמר נתבע הבו לי זימנא דטרחנא 
בתר זוזי דאיגוד בהו יהבינן ליה זמן מהשתא ולאו מתביעה 
קמייתא.#
ואפילו היכא דטעין תובע לוגדה נהלי מהשתא על מנת 
דאי לא מייתי לי נתבע בתוך שלשים יום זוזי למיגד בהו 
תהוי דידי מעכשיו ולאחר שלשים יום ושביק להו תובע 
לזוזיה בבי דינא לא צייתינן ליה. ואפילו היכא דמקביל 
עליה אחריותא דזוזי לנתבע דאי מיתנסי ולא מייתי ליה 
זוזי אחריני בתוך שלשים יום ליקום חולקיה דנתבע 
בחזקתיה כדמעיקרא לאו כל כמיניה. חדא, דכיון דאי לא 
מייתי ליה נתבע זוזי לתובע בתוך זמן (לתובע) לא מצי 
לאשתמוטי ליה טפי מדינא דגוד או אגוד ליכא מדינא 
למכפייה מעיקרא לאוגודי ליה אפילו על תנאי, דאם כן 
גבי לוה או לוקח ויורש היכא דתבעי זמן למפרעיה לבעל 
חוב ליחייבינהו לאגבויי ליה מעכשיו ולאחר זמן אי לא 
מייתו ליה זוזיה בתוך זמן, אלא כל בגו זימניה דנתבע לא 
כייפינן ליה דמכפייה מהשתא מיגבא מיניה הוא. ועוד דכי 
מעיינת בה שפיר מילתא דאית בה פסידא לנתבע היא, 
דאי טרח ולא מיתרמו ליה זוזי למיגד בהו ומיתרמי לוקח 
דזבין ליה לחולקיה מיניה בדמי יתירי [ו]כי מצי תובע 
לעכובי עילויה, נהי דאי מזבין למאן דאית בה דינא דבר 
מצרא מצי לסלוקי ללוקח אבל לעכובי עילוי מוכר דלא 
לזבנה בדמי יתירי לא מצי מעכיב דאכתי חולקיה ברשותיה 
קאי. ואי מוגד לה ניהליה מעיקרא מעכשיו ולאחר שלשים 
יום אפילו על תנאי תו לא מצי נתבע לזבוניה לאחרינא. 
וכי תימא תובע גופיה מהאי חששא הוא דקא בעי דלוגדה 
ניהליה מהשתא, לאו כל כמיניה, חדא דאכתי חולקיה 
דנתבע ברשותיה קאי, ועוד דעיקר טעמא דכייפינן ליה 
לנתבע לדינא דגוד או אגוד משום דמבחר ליה תובע למיגד 
בהני דמי או לאוגודי ליה בגוייהו דגלי אדעתיה דאי יהבו 
ליה דמי חולקיה הוה ניחא ליה למשקלינהו, ואם כן כי 
מזבין ליה נתבע לחולקיה בדמי יתירי למאן דיהיב ליה נמי 
לתובע דמי חולקיה מאי פסידא אית ליה הא ודאי זה נהנה 
וזה לא חיסר הוא. ועוד הגע עצמך דלא איתרמו לנתבע 
זוזי בתוך שלשים יום וחייבוה בי דינא לאוגדי ליה לתובע 
ואדהכי והכי אתרמו ליה זוזי למיגד בהו, מי מחייבין ליה 
לאוגודי ליה לתובע, אם כן לאו גוד או אגוד הוא אלא 
איגוד איכא גוד ליכא, אלא ודאי מקבלינן להו מיניה 
ואמרינן ליה לתובע או אגיד ליהו שקול זוזך או אסתלק 
מדינא דגוד או אגוד, דכל כמה דלא מוגיד ליה חד מינייהו 
לחבריה לית ליה גביה מכח דינא דגוד או אגוד אלא דינא 
דגוד או אגוד למהוי יד נתבע על העליונה למיגד או 
לאוגודי וכי עביד ליה חדא מיניהו אפטר ליה, ואי 
מחייבינן ליה לנתבע מעיקרא לאוגודי ליה לתובע מעכשיו 
ולאחר שלשים יום אם לא הביא מעות בתוך שלשים 
זימנין דלא מתרמו ליה זוזי אלא לאחר שלשים יום ולא 
מצי למיגד בהו דהא אגידא ליה לתובע מעיקרא.#
#
#
והני מילי גבי תובע דלית ליה פסידא מהני טעמי 
דאמרן, אבל היכא דטעין נתבע לא ניחא לי למטרח בתר 
זוזי עד דמוגיד לה תובע ניהליה השתא על מנת דמייתינא 
ליה זוזי בתוך שלשים יום הדין עמו, דילמא טרח ומוזיל 
ומזבין ארעא או מטלטלי ומייתי ליה זוזי לתובע ולא מוגיד 
ליה, דכל כמה דלא אגיד ולא מוגיד מצי למהדר ביה 
כדבעינן לברורי לקמן ואית ליה פסידא לנתבע. #

