כדרב כהנא דאמר רב כהנא אי לאו דאודי ליה הוה ממטי 
ליה ולחמאריה לשהואן. כלומר לבית הסוהר של מלך, 
ולשון שהות הוא, כדרך שנקרא כלא מלשון ויכלא הגשם 
(בראשית ח,ב).#
נקטינן השתא דלא שנא אומן ולא שנא אריס ולא שנא 
גזלן אין להן חזקה. והני מילי באומן ואריס וגזלן גופיהו, 
אבל בנייהו, אי קאתו בטענתא דנפשיהו, דאמרי אנן זביננן 
מינך ואכלוה אינהו שני חזקה אית להו חזקה, היכא דלא 
הוו אינהו לא אומני ולא אריסי ולא גזלני. ואי אתו 
בטענתא דאבוהון, דאמרי אמר לן אבונא דזבנה מינך לית 
להו חזקה, ואע"ג דאכלה הבן שני חזקה טובא, דמי איכא 
מידי דאלו אמר אומן עצמו לא מהימן וכי אמר אחרינא 
משמיה מהימן, הילכך הויא לה כחזקה שאין עמה טענה. 
ואע"ג דקימא לן הבא מחמת ירושה אינו צריך טענה, הני 
מילי במילתא דאי הוה טעין אבוה הוה מהימן בלא  ראיה, 
אבל היכא דאבוה לא מהימן בלא ראיה, לא מבעיא דלא 
טענינן ליה לדיליה אלא אפי' היכא דטעין איהו לנפשיה 
נמי משמא דאבוה לא מהימן אלא בראיה.#
ודוקא היכא דקאמרי משמא דאבוהון, אבל היכא 
דאמרי קמן דידן זבנה אבונא מינך ויהיב לך זוזי מהימני, 
מגו דאי בעו אמרי אנן זבנינן מינך. והני מילי דקאמרי 
בפנינו מנה לו, אבל אמרי בפנינו הודה לו לאבינו שהיא 
שלו, בן אומן ובן אריס יש להן חזקה, דאיכא להימונינהו 
משום מגו. והוא הדין לבן בנו של גזלן היכא דאתי נמי 
בטענתה דאבוה. אבל בן גזלן אין לו חזקה, מאי טעמא, 
הנך איכא למימר קושטא קאמרי ואיכא להימונינהו משום 
מיגו, מיהו האי בן גזלן אע"ג דמהימנינן ליה דאודי ליה 
הוה ממטי ליה ולחמריה לשהואן.#
וליכא לאוקמא לדרבי יוחנן כגון דקאמרי עדים בפנינו 
הודה לו, דאם כן מאי אירייא בן אומן ובן אריס דיש להן 
חזקה, אפילו אומן ואריס גופייהו, דהא אמרינן לקמן (ע"ב) 
כולן שהביאו ראיה ראיתן ראיה ומעמידין שדה בידן, 
ומאי שנא  אומן ואריס דקאמרינן דיש להן חזקה. ועוד אי 
דקאמרי עדים בפנינו הודה לו לאביהן חזקה למה לי ואמאי 
קתני יש להן חזקה, בלא חזקה נמי סגיא דהא ודאי ראיה 
מעלייתא היא. אלא ודאי ש"מ דנוסחי דאית בהו דקאמרי 
עדים טעותא היא, אלא הכי מיבעי לן למגרס, כגון 
דקאמרי בפנינו הודה לו. ואם תימצי לומר איתיה לגירסא 
דנוסחי דגרסי בהו עדים, הכין מיבעי לפרושי, כגון הך 
דאמרינן לקמן (ע"ב) דקאמרי עדים בפנינו הודה לו, 
ואשמעתיה דרב ביבי קאי, הכא נמי כגון דאמרי בנים 
בפנינו הודה לו לאבינו שהיא שלו. והא דמיא לההיא 
דאמרינן (לעיל מד,ב) בשמעתא דמכר לו בית מכר לו שדה 
במכיר בה שהיא בת חמורו, והא התם לא איירי בחמור 
כלל אלא בפרה וטלית קאי וקאמרינן במכיר בה שהיא בת 
חמורו, אלא מאי אית לך למימר אהך שמעתא אחריתי 
קאי דמיירי בה במכיר בה שהיא בת חמורו, והכי קאמר, 
כדאמרינן התם במכיר בה שהיא בת חמורו הכא נמי במכיר 
בה שהיא בת פרתו. ואף הא דעידים נמי כיוצא בה.#
אמר רבא פעמים שבן בנו של גזלן אין לו חזקה היכי 
דמי כגון דאתי בטענתא דאבא דאבוה. דכל הבא מכח 
גזלן הרי הוא כגזלן. והוא דלא אמר בפני מנה לו כדברירנא 
לעיל: #
#
#
#
קעז. היכי דמי גזלן דאין לו חזקה. א"ר יוחנן כגון   
שהוחזק בגזלנות על אותה שדה שהחזיק 
בה, ורב חסדא אמר כגון של בית פלוני שהורגין נפשות 
על עסקי ממון. ואע"פ דלא הוחזק בגזלנות על אותה שדה 
מסתמא אין להן חזקה. ואיתא לדר' יוחנן ואיתא לדרב 
חסדא, דודאי לא פליגן אהדדי, דהא כי הוחזק בגזלנות על 
אותה שדה ליכא למימר דפליג רב חסדא דהא איכא עדים 
דבתורת גזלה אתאי לידיה, ואין לך גזלן גדול מזה. ותו 
דבהדיא אמרינן לעיל בפרקין (מו,א) דהיכא דאיכא סהדי 
דלאו בתורת הקנאה אתא ההוא מדעם לידיה דמחזיק אין 
לו חזקה, מדקא דייקינן אי דאיכא עדים אחר אמאי יש לו 
חזקה. והיכא דהוחזק להרוג נפשות על עסקי ממון נמי לא 
פליג רבי יוחנן, דלא גרע מאומן דקיימא לן דאע"ג דמסר 
לו שלא בעדים נמי לית ליה חזקה, דאלמא אע"ג דלא 
הוחזק באומנות על דבר זה מסתמיה כיון דאומן הוא 
ואורחיה בהכין מחזקינן ליה דבתורת אומנות אתא 
לידיה. מיהו שמעינן מינה דהיכא דלא הוחזק בגזלנות על 
אותה שדה, אע"ג דהוחזק בגזלנות על שדות אחרות יש לו 
חזקה, אלא אם כן הוחזק להרוג נפשות על עסקי ממון. וכי 
תימא וכיון דהוחזק בגזלנות על שדות אחרות נידייניה 
כאומן דלית ליה חזקה, לא דמי, דאלו אומן לגבי כולי 
עלמא מיתחזק באומנות, דכל מאן דצריך ליה עביד ליה 
עבידתיה, הילכך כיון דמתחזק באומנות לגבי חד גברא 
גבי כולי עלמא נמי אתחזק, ואלו גבי גזלן אע"ג דהוחזק 
בגזלנות אצל כמה בני אדם לא איתחזק בגזלנות לגבי כולי 
עלמא, דלאו מכולי עלמא יכיל למגזל, דאיכא דניח ליה 
ואיכא דקשי מיניה. הלכך אם הוחזק להרוג נפשות על 
עסקי ממון ש"מ לא מוקי נפשיה גבי גזל ואתחזק ליה 
לכולי עלמא בגזלה, דומיא דאומן לגבי אומנות, ואי לא 
לא:#
קעח. ת"ר אומן אין לו חזקה ירד מאומנותו יש לו 
חזקה אריס אין לו חזקה ירד מאריסותו יש 
לו חזקה בן שחלק ואשה שנתגרשה הרי הן כשאר כל 
אדם. כלומר, הרי הבן אצל אביו והאשה אצל בעלה 
שגירשה כשאר כל אדם, לומר שמחזיקין זה על זה. אשה 
שנתגרשה פשיטא לא צריכא [מז,ב] במגורשת ואינה   
מגורשת אצטריך לאשמועינן כדרבי זירא דא"ר זירא כל 
מקום שאמרו חכמים מגורשת ואינה מגורשת בעלה חייב 
במזונותיה. מהו דתימא כיון דבעלה חייב במזונותיה 
מיכספא מיניה ולא קימא להו חזקה אהדדי, איהו משום 
כיסופא דמזונות, וכל שכן איהי דכיון דאית לה מזונות 
אימור מזוני הוא דקא אכלה, קמ"ל הרי הן כשאר כל 
אדם:#
#
קעט. אמר רב נחמן אמר לי הונא וכלן שהביאו ראיה 
ראייתן ראיה ומעמידין שדה בידן. גזלן 
שהביא ראיה אין ראייתו ראיה ואין מעמידין שדה בידו. 
מאי קמ"ל תנינא לקח מסיקריקון וחזר ולקח מבעל הבית 
מקחו בטל. ומפרקינן אצטריך לאפוקי מדרב דאמר רב לא 
שנו אלא דאמר ליה לך חזק וקנה אבל בשטר קנה קמ"ל 
כדשמואל דאמר אף בשטר לא קנה. וקיימא לן כשמואל 
בדיני. ועוד דהא רב נחמן נמי כוותיה סבירא ליה. ודוקא 
דלא יהיב ליה זוזי, אבל יהיב ליה זוזי קני, דקיימא לן 
תלויה וזבין זביניה זביני כדבעינן למימר קמן:#
#
קפ. רב ביבי מסיים בה משמא דרב נחמן קרקע אין לו 
אבל מעות יש לו בד"א כשאמרו עדים בפנינו 
מנה לו אבל בפנינו הודה לו לא כדרב כהנא דאמר רב 
כהנא אי לאו דאודי ליה הוה ממטי ליה ולחמריה 
לשהואן. ומשמע לן מדרב ביבי דאע"ג דקאמרי עדים 
בפנינו מנה לו הגזלן מעות לנגזל ונתנם לו לא קנה קרקע. 
וליתא לדרב ביבי להא מילתא, דהא איפסיקא הלכתא 
לקמן (מח,א) כותיה דרב הונא דאמר תלויה וזבין זביניה 
זביני, ואוקימנא בדיהיב ליה זוזי, ואקשינן עליה מהא דרב 
ביבי, ואסיקנא דרב ביבי מימרא הוא ומימרא לרב הונא לא 
סבירא ליה. הילכך אם אמרו עדים בפנינו (נת)מנה לו 
הגזלן למוכר מעות דמי שדהו ונתנם לו קנה קרקע, אבל 
אמרו בפנינו הודה לו המוכר לגזלן שנתן לו המעות אפילו 
מעות אין לו, כדרב כהנא דאמר רב כהנא אי לאו דאודי 
ליה הוה ממטי ליה ולחמריה לשהואן:#
#
קפא. אמר רב הונא תלויה וזבין זביניה זביני מ"ט 
אילימא דכל דמזבין איניש אי לאו דאניס 
לא הוה מזבין ואפי"ה קא הוו זביני זביני ודילמא שאני 
אונסא דנפשיה מאונסא דאחריני אלא סברא הוא דאגב 
אונסיה גמר ומקני. וקיימא לן כרב הונא, דהא איפסיקא 
הילכתא לקמן כותיה. ודוקא היכא דיהיב ליה זוזי. והוא 
דלא מסר מודעא מקמי הכין כדבעינן למימר קמן:#
#
קפב. תניא [מח,א] יקריב אותו מלמד שכופין אותו 
יכול אפילו בעל כרחו ת"ל לרצונו הא 
כיצד כופין אותו עד שיאמר רוצה אני מ"ט ניחא ליה 
כי היכי דתהוי ליה כפרה וגמר ומייתי. וכן אתה אומר 
בגיטי נשים כופין אותו עד שיאמר רוצה אני. סבר מצוה 
לשמוע דברי חכמים וגמר ומגרש:#
#
קפג. מתיב רב יהודה גט המעושה בישראל כשר 
ובגוים פסול אמאי התם נמי לימא אגב 
אונסיה גמר ומגרש הא אתמר עלה אמר רב משרשיא דבר 
תורה אפילו מעושה מגוים כשר ומה טעם אמרו בגוים 
פסול שלא תהא כל אחת ואחת הולכת ותולה עצמה בגוי 
ומפקעת עצמה מיד בעלה. וליתה להא דרב משרשיא, 
וכבר ברירנא לה בגיטין פרק המגרש את אשתו (פח,ב). וכי 
תימא מכל מקום קשיא, שאני זביני דקא שקיל זוזי 
כדבעינן למימר קמן:#
#
קפד. מתיב רב המנונא לקח מסיקריקון וחזר ולקח 
מבעל הבית מקחו בטל ואמאי לימא אגב 
אונסיה גמר ומקני הא אתמר עלה אמר רב לא שנו אלא 
דאמר ליה לך חזק וקנה אבל בשטר קנה. ומקשינן 
ולשמואל דאמר אף בשטר לא קנה מאי איכא למימר. וכי 
תימא דילמא רב הונא כרב סבירא ליה, הא בהדיא אמרינן 
גבי שמעתא דגזלן שהביא ראיה אין ראיתו ראיה (לעיל 
מז,ב) דרב הונא לאפוקי מדרב (הונא) [הוא] דאתא 
ולאשמועינן כדשמואל. וכי תימא הכא נמי דכתב ליה 
אחריות, הא תליוה וזבין סתמא קאמר, דמשמע כסתם 
זביני דעלמא. ופריק מודי שמואל היכא דיהיב ליה זוזי. 
דאגב אונסיה דזוזי דשקיל גמר ומקני. ומקשינן ולרב ביבי 
דמסיים בה משמא דרב נחמן קרקע אין לו אבל מעות   יש 
לו מאי איכא למימר. דהא התם דבדיהיב ליה זוזי עסקינן 
מדקאמר אבל מעות יש לו, ואפי"ה קאמר קרקע אין לו. 
ופרקינן דרב ביבי מימרא הוא ומימרא לרב הונא לא 
סבירא ליה.#
ושמעינן מינה דרב הונא לית ליה דרב ביבי, אלא כל 
היכא דיהיב ליה זוזי קנה, ואי לא יהיב ליה זוזי אע"ג דכתב 
ליה שטרא לא קנה עד שיכתוב אחריות, כדשמואל דקימא 
לן כותיה בדיני. וקיימא לן נמי כרב הונא, דהא 
איפסיקא הלכתא בהדיא כוותיה לקמן. ושמואל ורב הונא 
לא פליגי אהדדי, דהא בהדיא אמרינן דמודי שמואל היכא 
דיהיב ליה זוזי דקנה כדרב הונא, וכי קאמר שמואל אף 
בשטר לא קני עד שיכתוב אחריות בדלא יהיב ליה זוזי, 
וכי קאמר רב הונא זביניה זביני בדיהיב ליה זוזי. והני 
מילי היכא דאמרי עדים בפנינו מנה לו, אבל בפנינו הודה 
לו אפי' מעות אין לו, כדרב כהנא דאמר רב כהנא אי לאו 
דאודי ליה הוה ממטי ליה ולחמריה לשהואן, ובהא ודאי 
איתה לדרב ביבי. בדלא כתב ליה שטרא כפשטה דהא 
כשאמרו עדים קאמר ועל פה משמע, דהוה שמעת מינה 
דאע"ג דבעלמא במקום שאין כותבין את השטר קני בזוזי 
גרידי, גבי גזלן לא קני אלא אצטריך לאוקמה בפלוגתא, 
ש"מ דכי האי גונא נמי אצטריך קסבר רב הונא דקני. 
וההיא דאמרינן אליבא דרב הונא מודי שמואל היכא דיהיב 
זוזי, דמשמע מודי ליה לרב דקנה בשטר, דשמעת מינה 
דאפי' יהיב זוזי נמי שטרא בעי, התם במקום שכותבין את 
השטר, דכיון דאפילו ברצון לא קני עד שיכתוב את השטר 
כל שכן באונס, אבל במקום שאין כותבין את השטר כיון 
דבעלמא קני בזוזי גרידי גבי גזלן נמי קני. והאי דלא 
אוקימנא לדרב ביבי במקום שכותבין את השטר, משום 
דקשיא ליה מאי איריא גזלן אפילו כולי עלמא לא קנו. 
ועוד רישא דקאמר וכולן שהביאו ראיה ראיתן ראיה 
ומעמידין שדה בידן אמאי מעמידין. אלא לא מיתוקמא ליה 
אלא באנפא דקני בעלמא, דרב ביבי סבר גבי גזלן לא קני 
ואפילו בזוזי ובשטר, ורב הונא סבר קני ואפילו בזוזי 
גרידי. #
ושמעתיה דרבא נמי גבי תליוה וזבין דיקא, דסבר 
לפלוגי בה בכולהו הנך אנפי דפליג, ואלו בין היכא דכתב 
ליה שטרא להיכא דלא כתב ליה שטרא לא פליג, שמעת 
מינה דבהאי אנפא לא שנא ליה בין גזלן לשאר אינשי, וכל 
שכן למסקנא דגמרא דמסיק בה והלכתא בכולהו זביניה 
זביני. והאי דלא אצטריך לפרושי בדיהיב זוזי דסתם זביני 
בזוזי משמע. ועוד (דמיירי) [דמידי] דלא קני בעלמא לא 
אצטריך לאשמועינן דלא קני בגזלן. תדע נמי דהא אשה לא 
שייך בה שטרא למכתב ליה לבעל, ואפילו הכי קא ס"ד 
דקידושיה קידושין. ואפילו לרב אשי דאמר באשה ודאי 
קידושיה לאו קידושי, טעמא דאפקעינהו רבנן לקידושיה 
מיניה, הא לאו הכי הוו קידושי, והוא הדין גבי שדה במקום 
שאין כותבין את השטר דחד טעמא נינהו.#
מיהו אפי' (לא) יהיב ליה זוזי וכתיב ליה שטרא נמי, הני 
מילי דאמר רוצה אני כדאוקימנא להא שמעתא בסוף 
פרק הכונס צאן לדיר (ב"ק סב,א), דאיכא למימר דגמר וקני, 
אבל לא אמר רוצה אני, כיון דאנן סהדי דאניס הוא ולא 
אמר מילתא דמוכחא עליה דגמר ואקני לא הוו זביניה 
זביני. וכן אתה אומר בגיטי נשים כופין אותו עד שיאמר 
רוצה אני כדאיתא לעיל, ואיתא נמי בערכין בסוף פרק 
האומר משקלי עלי (ערכין כא,ב). ואידי ואידי דלא מסר 
מודעא, אבל מסר מודעא אע"ג דאמר רוצה אני נמי לא, 
כדבעינן למימר קמן:#
#
קפה. אמר רבא הילכתא תלויה וזבין זביניה זביני 
והני מילי [מח,ב] בשדה סתם. כלומר 
שאנסוהו למכור שדה אחת מכלל שדותיו ובירר המוכר 
אחד מהן ומכרה, דכיון דהוה ליה לאשתמוטי מהאי 
באחריתי וחזינן דקפיד לזבונה להא ודלא לזבונה לאידך, 
שמע מינה מגמר גמר ואקני. אבל בשדה זו, כלומר 
שאנסוהו למכור שדה זו ומכרה לא אמרינן גמר ומקני, 
דמאי הוה ליה למעבד. ובשדה זו נמי לא אמרן אלא דלא 
ארצי ליה זוזי. כלומר דלא ארצי ליה מוכר לגזלן זוזי, 
דשקל מיניה למחזי אי טבי נינהו ואי לא, אבל ארצי ליה 
זוזי לא. דכיון דקפיד למשקל זוזי טבי ש"מ גמר ואקני. 
ולא אמרן אלא דלא הוה ליה לאשתמוטי אבל הוה ליה 
לאשתמוטי מיניה ולא אשתמיט לא. ולא היא, אלא לא 
שנא בשדה זו ולא שנא בשדה סתם, לא שנא ארצי זוזי ולא 
שנא לא ארצי זוזי קנה, דאסיקנא והלכתא בכולהו הוו 
זביניה זביני ואפילו בשדה זו דהא אשה כשדה זו דמיא 
ואמר אמימר תליוה וקדיש קידושיו קידושין. רב אשי 
אמר באשה ודאי לא הוו קידושיה   קידושין מ"ט הוא עשה 
שלא כהוגן לפיכך עשו בו שלא כהוגן ואפקעינהו רבנן 
לקידושיה מיניה. אמר ליה רבינא לרב אשי תינח דקדיש 
בכספא. דהפקר ב"ד הפקר, הילכך שוינהו רבנן להנהו 
מעות מתנה, אי נמי כמאן דזכיא בהו מהפקר, קדיש בביאה 
מאי אמר ליה שויוה רבנן לבעילתו בעילת זנות. כמי שלא 
בא עליה לשם קידושין אלא לשם זנות, דכל דמקדש 
אדעתא דרבנן מקדש, אדעתא דמקיימי להו רבנן 
לקידושיה, איגלאי מילתא למפרע דההיא בעילה בעילת 
זנות הואי.#
וקיימא לן כרב אשי דאמר באשה ודאי לא הוו קידושיה 
קידושין, לא שנא קדיש בכספא ולא שנא קדיש בביאה, 
וכל שכן בשטר דלא מטיא לה הנאה מיניה, דאפי' 
מדאורייתא נמי כיון דאניסא לא הוו קידושי. אבל לענין 
מקח וממכר בכלהו הוו זביניה זביני, לא שנא בשדה סתם 
ולא שנא בשדה זו, בין דהוה ליה לאשתמוטי בין דלא הו"ל 
לאשתמוטי, בין ארצי ליה זוזי בין דלא ארצי ליה זוזי, 
בכולהו קני. והוא דיהיב ליה זוזי ואמר רוצה אני, בין 
דכתב ליה שטרא בין דלא כתב ליה, כל היכא דבעלמא כי 
האי גוונא קני הכא נמי קני כדברירנא לעיל.#
וממאי דהאי ארצי זוזי ולא ארצי זוזי דקאמרינן לאו 
דלא יהיב ליה זוזי הוא, דהא רב הונא הוא דאמר תליוה 
וזבין זביניה זביני ואוקימנא בדיהיב ליה זוזי כי היכי דלא 
תיקשי דשמואל אדרב הונא, ואי אמרת דאפילו בדלא יהיב 
ליה זוזי קנה הדר קושיין לדוכתיה. ותו אי ס"ד דהאי דלא 
ארצי זוזי דקאמרינן הכא דלא יהיב ליה זוזי הוא, האי דלא 
יהיב ליה זוזי מיבעי ליה, ומאי שנא מעיקרא בשמעתיה 
דרב הונא דנקט לישנא דיהיב ליה זוזי ומאי שנא הכא דנקט 
לישנא דארצי ליה זוזי. ועוד היכן מצינו לשון הרצאה 
שהוא לשון כתיבה. אלא לאו שמע מינה דהאי ארצי ליה 
זוזי ולא ארצי ליה זוזי דאסיקנא (תקני) [דקני] תרויהו 
בדיהיב ליה חמסן זוזי למוכר קאי. ומאי לא ארצי ליה זוזי, 
דלא ארצי מוכר זוזי ולא עיין בהו אי טבי נינהו ואי לא, 
אלא שקל מאי דיהיב ליה חמסן בין טבי בין תיקלי, דסד"א 
כיון דלא קפיד אזוזי לא גמר ואקני, קמ"ל דקני. והאי ודאי 
הוא דמיקרי ארצויי זוזי כדאמרינן בפרק במה מדליקין 
(שבת כב,א) אסור להרצות מעות כנגד נר של חנוכה, 
וכדאמרינן בפרק ארבע מיתות (סנהדרין סח,א) הרבה מעות 
יש לי ואין לי שולחני להרצותן, הכא נמי האי ארצי זוזי 
ולא ארצי זוזי דקאמרינן הכי משמע, ולעולם הוא דיהיב 
ליה חמסן למוכר זוזי, אבל לא יהיב ליה זוזי לא קנה עד 
שיכתוב אחריות.#
#
והני מילי דלא מסר מודעא אזביני, אבל מסר מודעא 
אזביני, כגון דמסהדי עדים דאמר קמייהו פלניא אניס לי 
לזבוני ליה ארעאי וצריכנא לזבוני ליה אגב אונסא דאניס 
לי בכך וכך, וכדו מוסרנא מודעא קדמיכון אהנהו זביני 
דמזביננא ליה דלכי יכילנא תבענא ליה בדינא, ואנן סהדי 
ידעינן ביה באונסיה דפלניא דנא, בין דאסהידן ליה בשטר 
בין בעל פה מודעיה מודעא ובטלי זביני, כדאמרן בפירקין 
(לעיל מ,א) כל מודעא דלא כתיב בה אנן ידעינן ביה באונסיה 
דפלניא לאו מודעא הוא ואוקימנא במודעא דזביני, אלמא 
מהני מודעא לבטולי זביני, וכדאמרינן נמי לקמן אי לאו 
מודעא מאן דחתם אאשקלתא שפיר חתם.#
#
ואי הדר בטלי למודעיה, חזינא בה פלוגתא ביני 
רבוואתא. איכא מאן דאמר דאע"ג דבטליה בעידן זביני 
דאניס הוי ביטול, דמדמי ליה לבטול מודעי דגט, דאע"ג 
דכייפינן ליה עד דמבטיל ליה למודעי קמא הוי ביטול 
ומתכשר גיטא, כדאיתא בערכין (כא,ב), והוא הדין גבי 
זביני, דכי היכי דכי לא מסר מודעא אמרינן אגב אונסיה 
גמר ומקני, כי מסר מודעא והדר בטליה למודעי נמי 
אמרינן אגב אונסיה גמר ומבטיל. ואיכא מאן דאמר דלא 
הוי ביטול אלא היכא דאיתברר דמדעתא דנפשיה בטליה 
לבתר דאסתלק אונסיה, ואי לא לא הוי ביטול, דכולה 
מילתא אונסא היא, דאי לאו דבטיל הוה אניס ליה טפי, 
מידי דהוה אהודאה דקאמרינן אי לאו דאודי ליה הוה ממטי 
ליה ולחמריה לשהואן, וביטול נמי כהודאה דמי, דההוא 
דאניס ליה לזבוני אניס ליה לבטולי. והדין הוא סברא 
דרבינו האיי גאון ז"ל דכתב בספר מקח וממכר דהיכא 
דמסר מודעא אזביני, אפילו פריש בשטר זביני דזבין ליה 
בדלא אניס וחתם ביה בביטול מודעי ולא כלום הוא, דההוא 
אונסא דאנסיה אעיקר זביני הוא גופיה אנסיה לאודויי ליה 
במאי דבעי, ובמאי דמיבטלא אודיתיה בעיקר זביני 
מיבטלא אודיתיה בביטול מודעי. ואסתייע מדפלוג רבנן 
בין דאמרי עדים בפנינו מנה לו להיכא דאמרי בפנינו הודה 
לו, אלמא הודאת האנוס לא מיחייב בה כל עיקר. ועוד 
כתב דכי היכי דמודעא דזביני לא מיקיים עד דמתברר 
אונסיה   כי היכי דאתברר מודעיה, ה"נ לא מיבטיל עד 
דמתברר דמסתלק אונסיה כמה דאיתברר ביטול מודעי. 
ואף רבינו יפחק בעל הלכות נמי הכין סבירא ליה בתשובה 
(סי' מא), ודחייה לסברא דמאן דסבר לדמוייה לגט דשאני 
גט דמדינא מיחייב למיתב גיטה וכי מעשינן ליה כדין קא 
מעשינן ליה מידי דהוה אחייבי עולות ושלמים, אבל זביני 
דלא מיחייב מדינא לזבוני כי בטליה למודעי באונס לא הוי 
ביטול.#
ומסתברא כוותייהו. מיהו צריכינן לברורה למילתא 
טפי כי היכי דתיסוק לן שמעתא אליבא דהלכתא. דטעמא 
דגט לאו משום דמיחייב מדינא למיתב גיטא בלחוד הוא, 
דאם כן למה ליה למימר רוצה אני, וכי מסיר מודעא נמי 
למה לי ביטול. אלא משום דסבירא לן דאין האיש מגרש 
אלא לרצונו, ואע"ג דמיחייב מדינא לגרושי אי לא מגרש 
לרצונו לא הוו גירושין, ואם כן כי היכי דגבי גט אע"ג דלא 
אמר רוצה אני אלא אגב אונסיה ולא בטליה למודעיה אלא 
אגב אונסיה אמרינן לרצונו גריש ולרצונו בטיל, גבי זביני 
נמי אע"ג דלא זבין אלא אגב אונסיה ולא בטליה למודעיה 
אלא אגב אונסיה נימא לרצונו הוא דזבין ולרצונו בטיל. 
ועוד כי אתינן לסיועיה לר' הונא מחייבי עולות ושלמים 
ומגיטי נשים, מאי שנא גבי חייבי עולות ושלמים 
דאיצטריך למדחא דילמא שאני התם דניחא ליה דתהוי 
ליה כפרה וגבי גיטי נשים דילמא התם נמי סבר מצוה 
לשמוע דברי חכמים, לפרוך בתרויהו מחד טעמא, דדילמא 
שאני התם דמדינא מיחייב לאיתויי האי קרבן ולמיתביה 
להאי גיטא. אלא טעמא דמילתא דכל היכא דכי כייפינן 
ליה כדין כייפינן ליה כי עביד לרצונו הוא דעביד בין 
בחייבי עולות ושלמים בין בגיטי נשים, כדקאמרינן בהדיא 
בשמעתין גבי חייבי עולות ושלמים דניחא ליה דתהוי ליה 
כפרה, וגבי גיטי נשים נמי דסבר מצוה לשמוע דברי 
חכמים דגמר ומגרש, והוא הדין נמי גבי ביטול מודעי, 
דכיון דלא מיקים גיטא דאימסיר עליה מודעא אלא בביטול 
מודעי חד טעמא הוא. ואע"ג דאנן סהדי דלא גריש ולא 
בטיל אלא אגב אונסיה, יצריה בישא הוא דלא עבד אלא 
לאנסו, יצר הטוב שבו כי גריש וכי בטיל לרצונו הוא 
דגריש ובטיל, ואנן כי צריכינן לעשוייה למכפא יצריה 
בישא ליצריה טבא למיצת דינא הוא דאיצטריכינן, 
ולרצונו הוא כדברירנא בפרק המגרש.  לאפוקי זביני, 
דכיון דלא מיחייב מדינא לזבוני כולה מילתא כי עביד 
באונס הוא דעביד, דנהי דכי לא מסר מודעא אמרינן אגב 
אונסיה וזוזי דשקיל גמר ומקני, מיהו כי מסר מודעא 
מעיקרא גלי אדעתיה דלא גמר ומקני לא אגב אונסיה ולא 
אגב זוזי. וכי היכי דאהני מודעא לגבי עיקר זביני דלא 
לימא אגב אונסיה גמר ומקני, אהני נמי גבי ביטול מודעיה 
דלא לימא אגב אונסיה גמר ומבטיל, ואע"ג דלא מסר 
מודעא אלא אעיקר זביני, מסתמא כי מסר מודעא אכולהו 
חיזוקי דמיקיימי בהו זביני הוא דמסר.#
וכי תימא אי הכי כי לא מסר מודעה נמי, דקיימא לן 
דלא הוו זביניה זביני אלא היכא דאמר רוצה אני, וכי אמר 
רוצה אני נמי מאי הוה, לימא אניס הוא, דמאן דאניס ליה 
לזבוני אניס ליה למימר רוצה אני. שאני התם דמעיקרא 
לא מסר מודעה לעתיד, דאע"ג דמעיקרא הוה אמר איני 
רוצה דעתא באנפי נפשה הואי, דסבר דלעולם לא כאיף 
ליה אונסיה לזבוני, וכי הדר אגב אונסיה ואמר רוצה אני 
דעתא אחריתי היא, ואגב אונסיה גמר ומקני, ואמטול הכי 
לא הויא דעתא קמייתא מודעא לדעתא בתרייתא דהא הדר 
ביה מקמייתא. אבל היכא דמסר מודעא לעתיד כולה חדא 
דעתא היא, דמעיקרא אסיק אדעתיה דכאיף ליה אונסיה 
לזבוני והוה דעתיה לזבוני ליה לפי שעה למדחא אונסיה 
אדעתא דכי יכיל קאים עליה בדינא, ואמטול הכי קדים 
ומסר מודעא אזביני, וכי היכי דמסר מודעא אזביני הכי 
[נמי]  מסר מודעא אביטול מודעי דמכלל אנפי דמיקיימי 
בהו זביני הוא. ועוד דכי היכי דאסיק אדעתיה דכאיף ליה 
לזבוני הכי אסיק אדעתיה דכאיף ליה למעבד כל מידי 
דמיקיימי ביה זביני, וכי מסר מודעא אכולהו מילי דכייף 
ליה אונסיה בהני זביני קא מסר. ואפילו תימא דלא אסיק 
אדעתיה למימסר מודעא אביטול מודעי, כיון דמסר מודעא 
אזביני, אדעתיה דכולהו אנפי דמיקיימי בהו זביני ואפילו 
אביטול מודעי נמי קא מסר.#
והכי נמי מסתברא, דאי לאו דאית ליה לנגזל תקנתא 
במודעא לא סגיא דלא הוו מתקני ליה רבנן תקנתא 
אחריתי, כי היכי דתקון גבי יאוש כדי דלא ליקני, ובבעל 
חוב דלא ליגבי מן העידית משום חששא דאקפוץ ואלונו, 
וכל שכן בתליוה וזבין, וחס להו לרבנן גודרי פרצותיהן 
של ישראל למשבקה להאי פירצה בלא גדר, דאי לאו 
דאית לה תקנתא במודעא מעיקר דינא לא סגיא דלא 
ליתקנו   בה תקנתא דלא להוו זביניה זביני כלל, דהוה 
מהניא בין לגופיה בין לממוניה, דכי הוה ידע אנס דלא הוו 
זביניה זביני לא הוה אניס ליה לזבוני, אלא אי הוה גזיל 
לה מיניה הוה גזיל ולכי הוה יכיל נגזל למכפייה בדינא 
הוה אזיל ומפיק לה מיניה. אלא על כרחין האי דלא עבדו 
בה תקנתא מטעמא דמודעא הוא, דכל היכא דאית ליה 
לנגזל תקנתא למעבד לנפשיה לא עבדו ליה רבנן תקנתא, 
אלא גבי אשה דאיסורא הוא משום פריצותא, אבל בזביני 
איבעי ליה לממסר מודעא ואי לא מסר איהו דאפסיד 
אנפשיה.#
והשתא דאמרת כל היכא דמסר מודעא אזביניה דאניס 
עלייהו אע"ג דבטליה למודעיה באונס נמי ולא כלום הוא, 
לא מהני ביטול מודעי בזביני עד דמסהדי סהדי דידעי ביה 
בסילוק אונסיה, דאלו מחמת אודיתיה דמוכר אע"ג דלא 
אודי ובטיל אלא לזמן מרובה ולא כלום הוא, דלא עדיף 
מלוקח מסקריקון דאפילו היכא דזבין מיניה לאחר שנים 
עשר חדש אע"פ שחזר ולקח מבעל הבית למשנה ראשונה 
מקחו בטל, ואע"ג דלא איתחזק האי לוקח באונסא כלל 
כיון דמכח סיקריקון קאתי יכול בעל הבית למימר נחת רוח 
עשיתי לסיקריקון, וכ"ש לסיקריקון גופיה דאי בעי מיניה 
לבטולי מודעי או לקיומי זביניה ודאי עביד ליה נחת 
רוח. אלא לא משכחת לה דמהני ביטול מודעי בזביני 
אלא היכא דמסהדי סהדי דאנן ידעינן ביה בסילוק אונסיה, 
ואע"ג דלא מפרשי מהיכא ידעי, מידי דהוה אעיקר מודעא 
דסגיא להו למכתב אנן ידעינן ביה באונסיה דפלניא אע"ג 
דלא מפרשי מהיכא ידעי, דמסתמא כיון דחתימי בשטרא 
אהאי לישנא לא סגיא דלא ידעי בסילוק אונסיה מחמת 
דהדר אנס וציית דינא לכולי עלמא, אי נמי מחמת דחליש 
תוקפיה, אי נמי דהוה שכיח ליה לנגזל בי דואר דמסליק 
אונסיה דאנס מיניה ולא איזיל קא אזיל אלא אתפשר בהדי 
אנס לבטולי מודעיה או לקיומיה זביניה וקנו מיניה, אי 
נמי אודי ליה אודויי. דאי לא ידעי בסילוק אונסיה מחמת 
חד מהני אנפי ומאי דדמי להו לא הוה להו רשותא למכתב 
הכין. ואע"ג דמסהדי דיהיב ליה זוזיה אחריני לבטולי 
מודעיה, כל כמה דלא אסתלק אונסיה ולא כלום הוא, דהא 
זביני גופייהו אע"ג דיהיב ליה זוזי ואמר רוצה אני לא 
בטיל מודעא בהכין.#
וכי תימא אי ס"ד לא מהני ביטול מודעא דזביני אלא 
היכא דבטליה לבתר דאסתלק אונסיה, היכי משכחת לה, 
אי בעידן זביני אכתי אנוס הוא כדאמרן, ואי לבתר זביני 
כי איסתלק אונסיה נמי מאי הוי, כיון דבעידן זביני אכתי 
לא בטיל מודעא ומקחו בטל ארעא בחזקת מוכר קיימא, 
והשתא דמבטיל ליה למודעיה לא קא מקני ליה ולא מידי. 
לעולם דמבטיל לבתר זביני, וכיון דבטיל כל מודעא דמסר 
אהנהו זביני כמאן דקיימינהו לזביניה דמי, מתרי אנפי, 
חדא דכיון דקנו מיניה אביטול מודעא דמבטיל להו לזביני 
כמאן דקנו מיניה דקיימינהו להנך זביני דמי, ועוד דכי 
בטליה למודעא לאו מודעה בלחוד קא מיכוין לבטולי אלא 
זכותא דאית ליה בההוא מודעא קא מיכוין לבטולי, כי 
ההוא דאמר להו אי לא אתינא מכאן ועד שלשים יום 
ליבטלן זכותאי (נדרים כז,א) דאי בטלן זכותיה ממילא זכי 
חבריה, הכא נמי כיון דבטלה לזכותא דאית ליה במודעי 
כי קאי בדינא אזביני על כרחיך בזביני דלא מסיר עלייהו 
מודעא הוא דדיינינן ליה, וממילא אוקימו להו זביני 
דלוקח, וקיימא לן תליוה וזבין [זביניה זביני] היכא דאודי 
ליה דלא מסר מודעא מקמי הכין דהודאת בעל דין כמאה 
עדים דמי, דהא פסלינהו לסהדי דמודעא ואשתכח דליכא 
מודעא לבטולינהו לזביני. והוא דאודי לבתר דאסתלק 
אונסיה כדברירנא.#
והשתא דאתברר דטעמא דמילתא גבי גט אע"ג דבטליה 
למודעיה מגו אונסיה הוי ביטול משום דעשויה כדין, וגבי 
זביני דלא הוי ביטול משום דאנסוה לזבוני שלא כדין, 
ש"מ דגט וזביני לענין ביטול חד דינא נינהו. דכל היכא 
דאנסוה כדין בין בגיטי בין בזביני, כגון היכא דקיימא לן 
דכופין אותו למכור, והוא הדין בדינא דגוד או אגוד ומאי 
דדמי ליה, אע"ג דבטליה למודעיה מגו אונסיה הוי ביטול, 
והוא דאמר רוצה אני. וכל היכא דאנסוה למיתב גיטא או 
לזבוני שלא כדין לא הוי ביטול עד דמתברר דבטיל ברעות 
נפשיה לבתר דאיסתלק אונסיה. והני מילי דאיתברר 
דאנסוה מעיקרא, אבל היכא דלא איתברר דאניס מעיקרא 
בעיקר זביני או בעיקר גירושין, אע"ג דלא איתברר דלא 
אניס בביטולה מסתמא הוי ביטול. והוא הדין גבי מתנה 
להני תרי אנפי בתראי, דאלו אנפא קמא דאיירינן בדאנסוה 
כדין לא משכחת ליה גבי מתנה. והיכא דמסר מודעא 
אזביני ואביטול מודעי והדר בתר הכין ובטליה למודעא 
דזביני ודביטול מודעי, אע"ג דמסר מודעא מעיקרא   
אביטול מודעי, בתר ביטול מודעי אזלינן דהיא דעתא 
בתרייתא כדברירנא בפרק המגרש, וה"ה גבי גט ומתנה 
כל חד וחד כי דיניה.#
#
ומסתברא דגבי מתנה אע"ג דלא מסר מודעא נמי כיון 
דאיתברר דאגב אונסיה קא יהיב אין מתנתו מתנה. 
ודייקינן לה להא מילתא מזביני, דהא אפילו גבי זביני כי 
לא יהיב ליה זוזי לא קני, וכל שכן מתנה דודאי לא יהיב 
ליה ולא מידי. וכי תימא מי דמי, התם גבי זביני כיון 
דדעתיה למשקל מיניה זוזי כל כמה דלא שקיל זוזי לא 
גמר ומקני, ואלו גבי מתנה כיון דלאו אדעתא דמשקל זוזי 
קא יהיב קני, דאגב אונסיה גמר ומקני, הא גבי גט אשה 
דלא שייכי ביה זוזי ותנן גט מעושה בישראל כשר ובגוים 
פסול, דאי ס"ד אע"ג דלא מטיא ליה הנאה נמי גמר ומקני, 
בגוים אמאי פסול. ואי משום דרב משרשיא, הא אידחיא 
לה בגיטין בדוכתה (פח,ב), ואסיקנא דגט המעושה בגוים 
אפילו עשויה כדין נמי כי פסיל לכהונה משום דמיחלף 
(ד)בכדין דישראל, אבל שלא כדין דגוים אפילו ריח הגט 
אין בו, ואי ס"ד מדאורייתא כשר דאגב אונסיה גמר ומגרש 
אפילו שלא כדין נמי להני. וכי תימא שלא תהא כל אחת 
ואחת תולה את עצמה בגוי ומפקעת עצמה מיד בעלה, 
תינח פסול דלא מציא לאינסובי ביה ולחומרא, אלא אמאי 
אינו פוסל בכהונה, כיון דמדאורייתא גרושה היא היכי 
קיימי רבנן ושרו גרושה לכהן. אלא ודאי ש"מ דליתא 
לדרב משרשיא, ובגוים מדאורייתא פסול דלא אמרינן אגב 
אונסיה גמר ומגרש. הכא נמי גבי מתנה כיון דלא מטיא 
ליה הנאה מיניה לא קני. תדע נמי דהא סיקריקון כי הוה 
אניס לישראל לאו לזבוני ליה הוה אניס ליה אלא למיתב 
ליה ארעיה במתנה הוה אניס לה, ואי אמרת כל היכא דלא 
מסר מודעא קני כי לקח מסיקריקון וחזר לקח מבעל הבית 
אמאי מקחו בטל. אלא לאו ש"מ דכל היכא דלא שקיל 
זוזי אע"ג דלא מסר מודעא נמי לא קני לה אנס לההיא 
ארעא ולא מאן דאתי בה מחמתיה, לא שנא מכר ולא שנא 
מתנה, וכן הלכתא:#
#
קפו. ושמעינן מינה לענין קידושין דהיכא דתליוה 
ואיקדשה ליה אי נמי תליוה לגברא 
וקדיש, קידושיה לאו קידושי, כדרב אשי דאמר באשה 
ודאי קידושיה לאו קידושין, מ"ט הוא עשה שלא כהוגן 
לפיכך עשו בו שלא כהוגן ואפקעינהו רבנן לקידושיה 
מיניה, לא  שנא קדיש בכספא ולא שנא קדיש בביאה, 
מ"ט שויוה רבנן לבעילתו בעילת זנות ולא הוו קידושי, 
וכל שכן היכא דקדיש בשטרא כדברירנא (לעיל סי' קפה ד"ה 
וקיימא):#
#
#
קפז. טאבי תלייה לפפי אכינרא וזבין חתם רבה בר 
רב הונא אמודעא ואשקלתא והוא ספר 
המקנה. ואסיקנא אמר רב הונא אי לאו מודעא מאן 
דחתים אאשקלתא שפיר חתם רב הונא לטעמיה דאמר 
רב הונא תליוה וזבין זביניה זביני איני והא אמר רב 
נחמן אמנה היו דברינו [מט,א] אין נאמנין הני מילי על 
פה דלא אתי על פה ומרע שטרא אבל שטרא אתי שטרא 
ומרע שטרא. כלומר הני מילי היכא דמסהדי ביה במודעא 
על פה, דלא אתי על פה דמודעא ומרע שטרא דזביני 
דחתימי עליה מקמי הכין לשוויה עולה, דאעולה לא 
חתימי, אבל בשטרא היכא דחתימי אשטר מודעא מקמיה 
דחתימי אשטר זביני אתי שטרא ומרע שטרא. וליתא 
לדרב נחמן גבי מודעא כדבעינן למימר קמן. וש"מ מהאי 
עובדא דכי אמר רב הונא תליוה וזבין זביניה זביני דוקא 
היכא דלא מסר מודעא מקמי הכין, אבל מסר מודעא 
אזביני מקמי הכי אפילו באפי הנך סהדי דזביני גופייהו 
מודעי מודעא, דהא חתם רבה בר רב הונא אמודעא 
ואאשקלתא, וקאמר רב הונא אי לאו מודעא מאן דחתם 
אאשקלתא שפיר חתם. ודוקא דלא הדר בטליה למודעיה 
לבתר דאיסתלק אונסיה [דאי בטליה למודעיה לבתר 
דאיסתלק אונסיה] זביניה זביני כדברירנא לעיל (סי' קפה 
ד"ה והשתא). וכי מסר מודעא אזביני לא אמרן דלא הוו 
זביני אלא היכא דאנסוה לזבוני, אבל  אנסוה אזוזי ולא 
הוו ליה זוזי ואצטריך לזבוני, אע"ג דמסר מודעה נמי 
זביניה זביני, דהא לא אנסוה לזבוני אלא למיתב זוזי, וכי 
זבין הוה ליה כמאן דאצטריכו ליה זוזיה וזבין דלאו אונסא 
דאחריני הוא, ואע"ג דמסר עליה מודעא נמי לאו מודעא 
הוא:#
#
קפח. גופא אמר רב נחמן אמנה היו דברינו אין 
נאמנין מודעא היו דברינו אין נאמנין מר 
בר רב אשי אמר אמנה היו דברינו אין נאמנין מודעא   
היו דברינו נאמנין מ"ט זה ניתן ליכתב וזה לא ניתן 
ליכתב. והאי פלוגתא דרב נחמן ומר בר רב אשי כולה 
כשאין כתב ידן יוצא ממקום אחר היא. דרב נחמן סבר לא 
שנא מודעא היו דברינו ולא שנא אמנה היו דברינו, כיון 
דלא גמר ומקני עולה היא ואעולה לא חתימי, הילכך אע"ג 
דאין כתב ידן יוצא ממקום אחר לא מהימני, שאין אדם 
משים את עצמו רשע. ומר בר רב אשי סבר שטר שנמסר 
עליו מודעא ניתן ליכתב, דהא לית ביה קינוניא כל עיקר, 
דאי שטר זביני הוא הרי ניתן ליכתב להציל את הגזול מיד 
גוזלו ואונסו, ואי דגט או דמתנה הוא נמי ליכא קינוניא, 
דאי משום מקבל מתנה לית ליה פסידא דהא לא קא פסיד 
מדידיה ולא מידי, ואי משום פסידא דאחריני דילמא הדר 
נותן ומזבין לה לאחרינא ואמר ליה למקבל מתנה זיל 
טרפה מיניה ותהדר ותפלוג בהדאי, ליכא למיחש, דאי 
מזבין לה לא שביק ליה מקבל מתנה, דמעיקרא לאו 
אדעתא דהכי יהיב ליה, דאם כן היינו שטר אמנה, ואי 
מפיק ליה למודעי ממילא מקיימי להו זביני דבתרא. וכיון 
דניתן ליכתב לאו עולה הוא, וכי אמרי מודעא היו דברינו 
נאמנין דלא קא משוו נפשייהו רשעים. אבל שטר אמנה לא 
ניתן ליכתב לעשות קינוניא על אחרים, וכיון דעולה הוא 
אעולה לא חתימי, הילכך אע"ג דאין כתב ידן יוצא ממקום 
אחר אינן נאמנין דאין אדם משים את עצמו רשע.#
והני מילי כשאין כתב ידן יוצא ממקום אחר, אבל אם 
היה כתב ידן יוצא ממקום אחר, לא מיבעיא גבי אמנה היו 
דברינו דאין נאמנין, אלא אפילו אמרו מודעא היו דברינו 
אין נאמנין, דכיון שהגיד שוב אינו חוזר ומגיד. דעד 
כאן לא קאמר מר בר רב אשי מודעא היו דברינו נאמנין 
אלא משום דניתן ליכתב, והאי טעמא לא מהני אלא היכא 
דאין כתב ידן יוצא ממקום אחר, דכי אמרי מודעא היו 
דברינו לא קא משוו נפשייהו רשעים, אבל היכא דכתב 
ידן יוצא ממקום אחר לא מהני, דנהי דלא קא משוו 
נפשייהו רשעים הא קיימא לן כיון שהגיד שוב אינו חוזר 
ומגיד, מידי דהוה אאנוסין היינו מחמת נפשות אי נמי 
קטנים היינו פסולי עדות היינו, דאע"ג דלא קא משוו 
נפשייהו רשעים כי הוי כתב ידן יוצא ממקום אחר אינן 
נאמנין. וקיימא לן כמר בר רב אשי, דבתרא הוא, ועוד 
דסלקא שמעתא כוותיה, ועוד דטעמיה טעמא דמסתבר 
הוא. ואע"ג דאקשינן מדרב נחמן עליה דרב הונא, נהי 
דאקשינן מיהת מקמי דלימא מר בר רב אשי, אבל לבתר 
דאמר מר בר רב אשי לא אקשינן מינה. תדע דהא לבתר 
דאקשינן מדרב נחמן איתינן לה לפלוגתא דמר בר רב אשי 
ואסיקנא לשמעתא בדידיה, למימרא דהלכתא כוותיה. 
ושמעינן נמי מינה דאע"ג דלא כתבי סהדי שטר מודעא 
אלא דמסהדי בה על פה, מודעא הויא לבטולי זביני, דהא 
הכא דכי פליגי בעל פה פליגי, וקאמר מר בר רב אשי 
דאפילו סהדי דחתימי אשטר זביני היכא דאמרי כתב ידינו 
הוא זה אלא שמודעא היו דברינו נאמנין, ומדסהדי דשטרא 
מהימני בשאין כתב ידן יוצא ממקום אחר, סהדי דעלמא 
אפילו בשנתקיים שטר המכר שלא מפיהם נמי מהימני:#
#
קפט. והא דתנן אין לאיש חזקה בנכסי אשתו דייקינן 
עלה פשיטא כיון דמשעבדי ליה לפירא 
פירא הוא דקאכיל הכא במאי עסקינן דאמר לה דין 
ודברים אין לי בנכסיך ובפירותיהן. וכי אמר לה מאי הוי 
והתניא האומר לחבירו דין ודברים אין לי על שדה זו 
ואין לי עסק בה וידי מסולקת הימנה לא אמר כלום 
אמרי דבי רבי ינאי בכותב לה ועודה ארוסה דין ודברים 
אין לי בנכסיך ובפירותיהן, וקמ"ל דאע"ג דמדינא אינו 
אוכל פירות בחייה כדרב כהנא, ואייתי סהדי דאכל פירות 
שלש שנים, לא קימא ליה חזקה, דאיתתא לגבי גברא 
ממחל מחלא:#
#
קצ. ושמעינן מינה דהיכא דכתב לה בעודה ארוסה 
דין ודברים אין לי בנכסיך, אע"פ שלא 
קנו מידו אינו אוכל בחייה, דאי כשקנו מידו מאי איריא 
ארוסה אפילו נשואה נמי, אלא לאו בשלא קנו מידו. 
וכדרב כהנא  דאמר רב כהנא [מט,ב] נחלה הבאה לו 
לאדם ממקום אחר [אדם מתנה עליה שלא יירשנה 
וכדרבא דאמר רבא כל האומר אי אפשי] בתקנת חכמים 
כגון זו שומעין לו מאי כגון זו כדרב הונא דאמר רב 
הונא אמר רב יכולה אשה שתאמר לבעלה איני ניזונת 
ואיני עושה. הכא נמי כיון דמקמי דזכי בהני נכסי קא 
מתני לאיסתלוקי מינייהו, אע"ג דלא קנו מיניה מסתלק, 
דכיון דנסבה בתר הכי לא מהניא ליה תקנת חכמים למזכא 
בנכסי דידה, דמעיקרא לאו  לתקנת  חכמים קא נחית. 
ודוקא היכא דאמר לה אין לי בנכסיך ובפירותיהן, דאי 
לאו הכי אכיל פירי, כדקתני בהדיא בפרק הכותב לאשתו 
(כתובות פג,א) דין ודברים אין לי בנכסיך הרי זה אוכל 
פירות בחייה ואם מתה יורשה, ואוקימנא (שם) בכותב לה 
ועודה ארוסה:#
#
#
קצא. הרי אמרו אין לאיש חזקה בנכסי אשתו ודייקינן 
עלה הא ראיה יש. דאי אית ליה שטרא או 
סהדי דזבינתינהו נהליה לבעלה אי נמי יהבתינהו נהליה 
במתנה, ראייתו ראיה ומעמידין שדה בידו, ואמאי תימא 
נחת רוח עשיתי לבעלי מי לא תנן לקח מן האיש וחזר 
ולקח מן האשה מקחו בטל אלמא יכולה שתאמר נחת 
רוח עשיתי לבעלי הכא נמי תימא נחת רוח עשיתי 
לבעלי הא איתמר עלה אמר רבה בר רב הונא לא נצרכה 
אלא לאותן שלש שדות אחת שכתב לה בכתובתה תחת 
מנה מאתים, [נ,א] ואחת שייחד לה אפותיקי 
בכתובתה, דלא כתב שדה תחת מנה מאתים, אלא כתב לה 
מנה מאתים וייחד לה שדה בהן אפותיקי. ואחת שהכניס 
לה שום משלו. כנגד מה שהכניסה לו, שכך היה דרכן 
לכתוב לאשה תוספת כנגד נדונייתא. ודייקינן למעוטי 
מאי אילימא למעוטי שאר נכסים דידיה דבעל דהוו 
אחראין לכתובתה כל שכן דאי לא עבדא ליה נחת רוח 
הויא לה איבה דאמר לה עיניך נתת בגירושין ובמיתה 
דאפילו בהנך דכתבתי לך לשיעבודיך לא סגיא ליך 
לשיעבוד כתובתיך, אלא למעוטי נכסי מלוג. דדידה 
נינהו ולא הויא איבה, דבלאו סירכא דגירושין ומיתה נמי 
קפדא עלייהו משום שבח בית אביה, הילכך אע"ג דלקח 
מן האיש וחזר ולקח מן האשה מקחו קיים דלא יכלה 
למימר נחת רוח עשיתי לבעלי. ומתניתין נמי דקתני אין 
לאיש חזקה בנכסי אשתו (החצאית) [הא ראיה] יש בנכסי 
מלוג מיתוקמא. והוא הדין בנכסי צאן ברזל, דתרוייהו חד 
טעמא נינהו, כדבעינן לברורי לקמן (סי' קצב ד"ה 
ומסתברא):#
#
#
קצב. והא אמר אמימר איש ואשה שמכרו בנכסי 
מלוג לא עשו ולא כלום. ופרקינן [כי] 
איתמר דאמימר היכא דזבין איהו ומית דאתיא איהי 
ומפקא אי נמי דזבינא איהי ומתה דאתי איהו ומפיק 
בתקנתא דרבנן וכדר' יוסי בר חנינא דאמר רבי יוסי בר 
חנינא באושא התקינו האשה שמכרה בנכסי מלוג ומתה 
הבעל מוציא מיד הלקוחות. ומאי איש ואשה, איש או 
אשה, אבל זבינו תרווייהו לעלמא, אפילו זבין איהו והדר 
זבינא איהי, אי נמי דזבינא איהי לדידיה זבינייהו זביני. 
וכן הלכתא.#
ומסתברא דדינא דנכסי צאן ברזל בהא מילתא כדינא 
דנכסי מלוג דמי, דהא אידי ואידי חד טעמא נינהו, דבלאו 
סירכא דגירושין ומיתה נמי קפדא עלייהו משום שבח בית 
אביה, דכי היכי דגבי נכסי מלוג איכא שבח בית אביה, 
כדאיתא בכתובות בפרק האשה שנפלו לה נכסים (עט,ב), 
גבי נכסי צאן ברזל נמי איכא שבח בית אביה, כדאיתא 
ביבמות בפרק אלמנה לכהן גדול (סו,ב). תדע מדמוקים לה 
גמרא למתני' דלקח מן האיש באותן שלש שדות, וכל שכן 
בשאר נכסים דידיה דבעל, דלא שייכא בהו איתתא אלא 
מחמת שעבוד כתובתה, דחישא דאיקפדא עלייהו [ד]אמר 
לה עיניך נתת בגירושין ובמיתה, דאי ס"ד הא דאמרי' גבי 
שאר נכסים דידיה כל שכן דהויא לה איבה אפילו בנכסי 
צאן ברזל קאמרינן, מאי כ"ש דהויא לה איבה, הא לא 
דמו, דהתם גבי נכסי צאן ברזל איכא שבח בית אביה, הכא 
ליכא שבח בית אביה. וכי תימא אם כן מאי דוחקיה 
דגמרא לאוקומה בנכסי מלוג, לוקמה אפילו בנכסי צאן 
ברזל. הא לא קשיא, דכיון דאשמועינן בגמרא דלא 
מיתוקמא מתניתין דלקח מן האיש אלא באותן שלש שדות 
ומאי דדמי להו, דלא שייכא בהו איתתא אלא מחמת 
שיעבוד כתובתה, למעוטי נכסי מלוג דשייכא בהו מטעמא 
אחרינא דשבח בית אביה, ממילא אימעיטו להו נמי נכסי 
צאן ברזל, ואשמעינן בנכסי מלוג והוא הדין לנכסי צאן 
ברזל דשייך בהו נמי שבח בית אביה. והאי דאוקמה 
בנכסי מלוג משום סירכא דקושיין דהוה קשיא לן 
מדאמימר, דהוה סלקא דעתין מעיקרא דלא הוה יכלינן 
לאוקומי מתניתין דאין לאיש חזקה בנכסי אשתו דמשמע 
הא ראיה יש בנכסי מלוג משום דקשיא שמעתיה דאמימר, 
ואמטול הכי איכפל לאוקומה בנכסי מלוג ולתרוצה 
לדאמימר, והוא הדין בנכסי צאן ברזל כדברירנא:#
#
קצג. ואיבעי תימא אמימר דאמר כר' אלעזר. כלומר 
איבעי תימא לעולם כדאמרינן, דכי 
איתמר דאמימר היכא דזבין איהו לעלמא ולא זבינא איהי, 
אי נמי זבינא איהי לעלמא ולא זבין איהו דלא הוו זביני, 
מיהו לאו משום דר' יוסי בר' חנינא, אלא אמימר דאמר 
כרבי אלעזר דאמר כל היכא דגופא לחד ופירא לחד לא 
דיינינן ביה דין ממון גמור לחד מינייהו באנפי נפשיה, 
הילכך לא מצי חד מינייהו לזבוניה. וליתיה להאי פירוקא, 
דהא קיימא לן כר' יוסי בר' חנינא דסבירא ליה דאי לאו 
תקנת אושא כי זבינא איהי ומיתה זבינה זביני, כריש לקיש 
דאמר מכר הבן בחיי האב ומת הבן בחיי האב קנה לוקח 
(לקמן קלו,ב), ואיפסיקא הילכתא כוותיה. ואע"ג דסוגיין 
לקמן כרבי אלעזר, התם הוא דאמר קרא כספו המיוחד לו 
אבל בעלמא לא. וכי תימא נילף מינה, דילמא רוצח 
שאני דאחמיר ביה רחמנא, אלא לא מיתוקם טעמיה 
דאמימר שפיר אלא כרבי יוסי ברבי חנינא:#
#
קצד. והיכא איתמר דרבי אלעזר דתניא המוכר את 
עבדו ופסק עמו על מנת שישמשנו 
שלשים יום רבי מאיר אומר [הראשון] יש[נו] בדין יום 
או יומים מפני שהוא תחתיו שני אינו בדין יום או יומים 
מפני שאינו תחתיו קסבר קנין פירות כקנין הגוף דמי 
רבי יהודה אומר שני ישנו בדין יום או יומים מפני שהוא 
כספו ראשון אינו בדין יום או יומים מפני שאינו כספו 
קסבר קנין פירות לאו כקנין הגוף דמי ר' יוסי אומר 
[נ,ב] שניהם ישנן בדין יום או יומים זה מפני שהוא 
תחתיו וזה מפני שהוא כספו מספקא ליה קנין פירות אי 
כקנין הגוף דמי ואי לאו כקנין הגוף דמי וספק נפשות 
להקל ר' אלעזר אומר שניהן אינן בדין יום או יומים זה 
לפי שאינו כספו וזה לפי שאינו תחתיו אמר רבא מ"ט 
דרבי אלעזר אמר קרא כי כספו הוא המיוחד לו. הא 
מתניתא בעבד כנעני שמל והו(א)טבל לשם עבדות ומכרו 
לאחר ופסק עמו על מנת שישמשנו לרבו ראשון ל' יום, 
והכהו אחד מהן בשבט ומת לאחר שעמד יום או יומים, 
דרחמנא אמר (שמות כא,כא) אך אם יום או יומים יעמד לא 
יקם כי כספו הוא, וקא"ר אלעזר דלא שנא ראשון ולא שנא 
שני אם הכהו בתוך ל' יום הללו אינו בדין יום או יומים, 
אלא אע"פ שעמד יום או יומים נהרג עליו, דבעינא כספו 
המיוחד לו וליכא, והיינו דקאמר זה לפי שאינו כספו וזה 
לפי שאינו תחתיו, כלומר ראשון לפי שאינו כספו דקנין 
פירות לאו כקנין הגוף דמי ובעינא כספו וליכא, ושני אע"ג 
דכספו הוא לפי שאינו תחתיו לשמשו בתוך שלשים הללו 
ובעינא כספו המיוחד לו וליכא. וקיימא לן כר' אלעזר, 
חדא דהא רבא טרח לפרושיה לטעמיה, ועוד דמסתבר 
טעמיה:#
#
קצה. והדרינן לאתמוהי אמתני' ואין לאיש חזקה 
בנכסי אשתו והא אמר רב ששת אשת 
איש צריכה למחות במאן אילימא באחר והאמר רב אין 
מחזיקין בנכסי אשת איש אלא לאו בבעל. ואי ס"ד אין 
לאיש חזקה בנכסי אשתו אמאי צריכה למחות. אמר רבא 
לעולם בבעל וכגון שחפר בה בורות שיחין ומערות. דאם 
איתא דלא זבינתה נהליה לא הוה שבקא ליה למחפר בה 
בורות שיחין ומערות, דכי האי גוונא ודאי צריכה למחות, 
דאי לא מחיא קימא ליה חזקה עילוה. ומקשינן והא אמר 
רב נחמן אמר רבה בר אבוה אין חזקה לנזקין. וכיון 
דלגופיהו לא הויא חזקה היכי הויא חזקה לגופא דארעא. 
ופרקינן אימא אין דין חזקה לנזקין. כלומר לעולם אימא 
לך נזקין נמי אית להו חזקה, ומאי אין חזקה לנזקין, אין 
דין חזקה לנזקין, דאלו שאר מילי היכא דאתי לאחזוקי 
בגופא דארעא בעי שלש שנים ובעי טענה, ואלו נזקין מכי 
אתברר דעבד מילתא דקביעותא ושתיק הויא חזקה.#
איבעי תימא לעולם אין חזקה לנזקין, למימרא דלא 
קיימא להו חזקה כדקא סלקא דעתין מעיקרא, והא איתמר 
עלה רב מארי אמר בקוטרא רב זביד אמר בבית הכסא. 
אבל שאר נזקין קיימא להו חזקה. וקיימא [לן] כי האי 
פירוקא דרבא, דהיכא דאכלה בעל שני חזקה וחפר בה 
בורות שיחין ומערות שלא לצורך השדה צריכה האשה 
למחות בו, ואם לא מיחת הרי זו חזקה. אלא מיהו דוקא 
היכא דכתב לה דין ודברים אין לי בנכסיך ובפירותיהן 
וקנו מיניה דאסתלק ליה מפירי, אבל היכא דלא סליק 
נפשיה מפירי אע"ג דחפר בה בורות שיחין ומערות נמי לא 
הויא חזקה, דכיון דאית ליה פירי לית ליה ראיה באכילת 
הפירות כלל, והוה ליה כמאן דלא אכלינהו לפירי אלא 
חפר בה בורות שיחין ומערות ותו לא, דלא הויא חזקה 
לגופא דארעא, וכן   הלכתא:#
#
קצו. ושמעינן מינה דאין דין חזקה לנזקין לאצרוכיה 
תלת שני ולאצרוכיה טענה דאת יהבת 
לי רשותא למעבדיה להאי ניזקא, אלא מכי עביד מילתא 
דקביעותא וחזייה ניזק ושתיק הויא חזקה, דעל כרחין הני 
פירוקי כולהו לאסוקי שמעתא אליבא דהלכתא קאתו ולא 
פליגי אהדדי, אלא תרוייהו לאוקמי חזקה לנזקין קא אתו, 
דאם תמצא לומר הא דאמר רב נחמן אין חזקה לנזקין 
אנזקין דקיימא להו חזקה קאמרינן אין דין חזקה לנזקין 
קאמר, ואם תמצא לומר דאין חזקה לנזקין קאמר למימרא 
דלא קיימא להו חזקה, משכחת לה בקוטרא ובבית הכסא, 
אבל שאר נזקין אית להו חזקה, ולעולם כדאמרן דלא בעו 
שלש שנים ולא בעו טענה. והוא הדין לחזקה דתשמישין 
כגון זיזין וסולמות וחלונות ותקראות, דכולהו חד טעמא 
נינהו, דלא קאתי לאחזוקי בגופא דארעא אלא לקיומיה 
ההוא נזקא או האי תשמישא בלחוד הוא דאתי לאחזוקי 
ולא בעו שלש שנים, מידי דהוה אכשורא דמטללתא 
דתשמישא בעלמא הוא וקיימא ליה חזקה בתלתין יומין, 
אי נמי לאלתר היכא דחבריה בטינא (לעיל ו,ב), לבד 
מקוטרא ובית הכסא דאפילו בשלש שנים לא קיימא להו 
חזקה ולא סגיא להו אלא בראיה דעבד ברשות. וכבר 
ברירנא ליה לדינא דקוטרא ודבית הכסא בפרק לא יחפור 
(לעיל כג,א סי' פד) בירור יפה:#
#
קצז. ושמעינן נמי דההיא דקאמר רב אין מחזיקין 
בנכסי אשת איש לאו בבעל קאי אלא 
באחר קאי, מדמקשינן במאן אילימא באחר והאמר רב אין 
מחזיקין בנכסי אשת איש, דאי טעין מינך ומבעליך זבינתה 
ואכלתה שני חזקה לא מהימן, מ"ט כיון דאית ליה פירא 
לבעל לא איכפת לה למידע במאן דאכיל להו לפירי. וכן 
דינא במאן דזבין פירי דארעיה לראובן שלש שנים ואתא 
שמעון ואכלינהו לפירי דהנך שלש שנים לא קיימא ליה 
חזקה למחזיק, דכיון דזבנינהו מארי ארעא לפירי לראובן 
סבר דשמעון ברשותיה דראובן קא נחית. ואשת איש 
איצטריכא ליה, סד"א כיון דקיימא לן דבעל שמכר קרקע 
לפירות לא עשה כלום איבעי לה למחויי, קמ"ל דלא. 
ומסתברא דהנ"מ היכא דלא חפר בה המחזיק בורות שיחין 
ומערות, אבל היכא דחפר בה בורות שיחין ומערות קיימא 
ליה חזקה, מידי דהוה אבעל. והאי דלא אוקמה רבא לדרב 
ששת באחר, רבותא קמ"ל דאפילו בעל כה"ג קיימא ליה 
חזקה, וכ"ש אחר. ושמעינן מינה דכי אמרינן אין מחזיקין 
בנכסי אשת איש הנ"מ בחזקה שיש עמה טענה דקאתי 
לאחזוקי בגופא דארעא, אבל בנזקין ותשמישין מחזיקין, 
דאם איתא דלא מחלה איבעי ליה למחויי:#
#
קצח. רב יוסף אמר לעולם באחר. כי קאמר רב ששת 
אשת איש צריכה למחות באחר קאמר, וכגון 
שאכלה מקצת חזקה בחיי הבעל ושלש שנים לאחר מיתת 
הבעל דמיגו דאי בעי אמר לה מינך זבינתה ואכלתה שני 
חזקה כי אמר לה את זבינתה ניהליה ואנא זבינתה מיניה 
מהימן. והוא דטעין טענת בריא קמאי דידי זבינתה 
ניהליה, דאי לאו הכי הויא לה חזקה שאין עמה טענה ולא 
הויא חזקה. וקי"ל כרב יוסף, חדא דמסתבר טעמיה, ועוד 
דהא רב יוסף אודי להו לדייני גולה, דמסתבר טעמייהו 
כדרב יוסף כדבעינן למימר קמן (נא,א), אלמא היכא 
דאיתרמי מילתא כדרב יוסף מחזיקין בנכסי אשת איש. 
והא דרב יוסף לא פליגא אדרבא, אלא מר אמר חדא ומר 
אמר חדא ולא פליגי. וכי תימא וכיון דמשום מיגו הוא 
דמהימנינן ליה ולא סגיא בלא שלש שנים לאחר מיתת 
הבעל, למה לי דאכלה מקצת חזקה בחיי הבעל, תיסגי ליה 
בשלש דלאחר מיתת הבעל. אי הוה טעין מינך זבינתה 
לאחר מיתת הבעל הכי נמי, אלא כיון דטעין דמיניה דבעל 
הוא דזבן לא קיימא ליה חזקה אלא היכא דאתחיל למיכלה 
בחיי המוכר דקא טעין דזבן מיניה, דאי לאו הכי הויא לה 
כחזקה שאין עמה טענה. והא דמיא לההיא דאמרינן 
בכתובות (יז,ב) גבי אם יש עדים שהיא של אביו והוא 
אומר לקחתיה ממנו נאמן ואוקימנא התם כגון דאכלה שני 
חזקה שתים בחיי האב ואחת בחיי הבן כשהוא קטן ומשום 
דאין מחזיקין בנכסי קטן, ומדאיכפל לאוקומה בדאכלה 
מקצת חזקה בחיי האב ולא אוקמה בדאכלה כולהו בפני 
הבן, ש"מ דכי האי גוונא אפילו גבי גדול נמי לא הוי 
חזקה, דכיון דטעין דזבנה מן האב לא הויא חזקה אלא 
היכא   דאכלה מקצת חזקה בחיי האב, והכא היינו טעמא 
דלא הויא חזקה משום דהויא מקצת חזקה בנכסי קטן. וכי 
תימא אם כן הכא נמי לוקמה כשאכלה שלש שנים ותו 
לא, מקצתן בחיי הבעל ומקצתן לאחר מיתת הבעל, ליתיה 
למיגו כלל כדבעינן לברורי לקמן.#
 ושמעינן מיהא דרב ששת לפום אוקמתיה דרב יוסף 
דאי מחייא ביה בחיי בעלה, אע"ג דאכלה שני חזקה לאחר 
מיתת הבעל לא קיימא ליה חזקה. ממאי, מדקאמרינן אשת 
איש צריכה למחות, ת"ש בעוד שהיא אשת איש, היכי 
דמי, אי דמחאי לאחר מיתת בעלה בתוך שלש למה לה 
למחויי בחיי בעלה, אלא לאו דלא מחאי לאחר מיתת 
בעלה, וקאמר צריכה למחות בעודה אשת איש, מכלל דאי 
מחיא בחיי בעלה אע"ג דלא מחיא בתר הכי לא הויא 
חזקה. וטעמא דמילתא, דכיון דלא קיימא ליה חזקה בשלש 
שנים דלאחר מיתת הבעל לחודייהו כדברירנא טעמא 
לעיל, ממילא הוו להו הנך מקצת שני חזקה דאכלה בחיי 
הבעל מכלל מנין שניא דלא קיימא ליה חזקה אלא 
בגווייהו, וכי מחיא בחדא מינייהו בטלה לה חזקתיה, 
ואפילו אכלה לאחר מיתת הבעל כמה שנים לא קיימא ליה 
חזקה, אלא היכא דטעין מינך זבינתה לאחר מיתת הבעל:#
#
קצט. ומדאצטריך לאוקומה כגון שאכלה מקצת 
חזקה בחיי הבעל ושלש שנים 
לאחר מיתת הבעל, ולא אוקמה כגון שאכלה שני חזקה 
מקצתן בחיי הבעל ומקצתן לאחר מיתת הבעל, ש"מ 
דכה"ג לא קיימא ליה חזקה, ואע"ג דטעין מינך זבינתה. 
מאי טעמא, דהנך שני דאכלה בחיי הבעל לא סלקי ליה 
ממניינא דאין מחזיקין בנכסי אשת איש, וליתיה למיגו 
דאי בעי אמר מינך זבינתה ואכלתה שני חזקה דאם כן 
אכתי איתיה למיגו ואמאי לא אוקמה בהכי:#
#
ר. גופא אמר רב אין מחזיקין בנכסי אשת איש  
[נא,א] ודייני גולה אמרו מחזיקין בנכסי אשת 
איש אמר רב מסתבר טעמייהו דדייני גולה אמרי ליה רב 
כהנא ורב אסי לרב הדר ביה מר משמעתיה אמר להו 
מסתבר טעמייהו כדרב יוסף. דאי אכלה מקצת חזקה 
בחיי הבעל ושלש שנים לאחר מיתת הבעל, מיגו דאי בעי 

