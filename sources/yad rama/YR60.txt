נגבין. והאי דאיתינן להא דראבין סבא אפיסקא דסבלונות 
מועטין דקתני סבלונות מועטין שתשתמש בהן והיא בבית 
אביה אינן נגבין, וקי"ל דהאי פיסקא דסבלונות בדאכל קא 
מיירי דאינן נגבין, וקא מיתינן עלה הא שמעתא דרבין סבא 
דקאמר סבלונות הדרי, לאו למימרא דהא דרבין אפילו 
בדאכל קאמר דהדרי, דהא ליכא למימר דראבין לאפלוגי 
אמתני' אתא כדברירנא. אלא לעולם רבין בדלא אכל קאי, 
והאי דאיתינן לה אהאי פיסקא לאשמועינן דאפי' סבלונות 
מועטין העשויין להבלות הדרי. #
והא דאמרי' בסופא הדרא בה היא אפי' כישא דירקא 
הדרא, ליכא לפלוגי בהכין [בין] אכל ללא אכל אלא לא 
שנא הכי ולא שנא הכי הדרא, דהא מאכל ומשתה היכא 
דהדר ביה איהו אע"ג דלא אכל נמי כמאן דאכל דאמי ולא 
הדר, ואלו היכא דהדרה בה איהי קאמרי' דאפי' כישא 
דירקא הדרא דאיהי גרמה ליה לאפסודיה לממוניה. הילכך 
בין אכל בין לא אכל חד דינא הוא. וליכא למימר דכי אכל 
אחולי אחיל, דנהי נמי דאחולי אחיל אדעתא דלא תהדר בה 
איהי, אדעתא דהדרא בה איהי לא אחיל, דהא כי לא אכל 
נמי מאכל ומשתה מחילה הוי ואפי"ה כי הדרא בה איהי 
קאמרי' דהדר דאדעתא דהכי לא אחיל. הילכך על כרחיך 
אע"ג דאכל נמי אדעתא דהכי לא אכיל ואפי' כישא דירקא 
הדרא ומנכו ליה מאי דאכל. והיינו טעמא דשמין להם דמי 
בשר בזול, משום דלא שימינן להו שיעור מאי דאפסדוה 
כמזיק, דמעיקרא לאו לאזוקי קא מיכוני, אלא כי שימינן 
להו שיעור מאי  דאתהנו מדידיה הוא דשימינן להו, והיינו 
בשעת אכילה ושתייה, ובשעת אכילה ושתייה בשר 
מבושל ויין מזוג הוה דלא הוה חזי לשהויי דאי משהו ליה 
פסיד ואי מזדבן לא מזדבן אלא בזולי, ואמטול הכין לא 
שימינן להו אלא דמי בשר בזול.#
ברם צריכינן לברורי דלא שנא גבי סבלונות ולא שנא 
גבי מאכל ומשתה כל היכא דקי"ל דהדר, אי איתיה לההוא 
מדעם בעיניה, אי נמי ליתיה בעיניה ואיכא מידי דאתי 
מחמתיה, הדר כל היכא דאיתיה, ומפקינן ליה כל מאן 
דנקיט ליה, דממונא דבעל הוא כל היכא דאיתיה ולא 
מיקני בכדי למאן דנקיט ליה. ואי ליתיה בעיניה וליכא 
מידי דאתי מחמתיה, חזינן, אי איתנוסי איתניס מרשותא 
דחמוה, חזינן, אי הני סבלונות למיתבינהו לארוסתו הוא 
דשדרינהו אדעתא דאישתמושי בהו בבית אביה ומטו 
לידה, הויא לה שואל עילויהו ומיחייבא באונסין דידהו, 
אפי' סבלונות מרובין שיבואו עמה לבית בעלה נהי דאין 
עשויין ליבלות בבית אביה לא סגיא דלא מיתחזיא בהו 
בבית אביה שעה אחת והויא לה שואל עלויהו דאדעתא 
דהכי אתו לידה, וכ"ש היכא דאגניבו או איתבידו. ואי 
איתברר מאן דגזלינהו או מאן דאכלינהו, רצה החתן 
מארוסתו גובה רצה מן הגזלן גובה, וכדרב חסדא דא"ר 
חסדא (ב"ק קיא,ב) גזל ולא נתייאשו הבעלים ובא אחד 
ואכלו רצה מזה גובה [רצה מזה גובה]. ואלו לא מטו הני 
סבלונות לידא דארוסה ולא לידא דמאן דאתי מחמתה, 
חזינן מאן דאתו לידיה בתורת גזלה או בתורת שואל שלא 
מדעת בעלים מיחייב באונסייהו כגזלן. #
ולענין מאכל ומשתה דמשדר חתן לבית חמיו אדעתא 
דאכלי ליה תמן, ואכלוה דבית חמוה אינהו ושושביניהו, 
ובתר הכי הדרה בה ארוסה, דבי חמוה הוא דמיחייבי 
לשלומי, דכי שדריה חתן לההוא מאכל ומשתה לדידהו 
הוא דשדריה למיכליה אדעתא דלא הדרה בה ארוסתו ואי 
הדרה בה ליחייבו לשלומי ליה, וכיון דהדרה בה מיחיבי 
לשלומי. אבל שושביניהו ומה דאכלי בסעודה בהדייהו לא 
מיחייבי לשלומי, דמ"מ כי שדריה חתן להאי מאכל ומשתה 
אדעתא דמיכליה שדריה, ואע"ג דכי יהיב להו רשותא 
למיכליה אדעתא דלא תהדר בה ארוסתו הוא דאחליה 
גביהו, מ"מ לאכילה שדריה ואחריותא בעלמא הוא דאית 
ליה גביה חמוה דאי הדרה בה ארוסתו לא אחיל גביה ולא 
מידי, גבי חמוה הוא דאית ליה אחריות, גבי שושבינין 
וכ"ע לית ליה אחריות, דהא לא שדר להו לדידהו ולא 
מידי ואלו כי קא אכלי ברשות בעל הבית קא אכלי. ואפי' 
הגוזל ומאכיל את בניו לפני יאוש פטורין מלשלם, וכ"ש 
הכא דבעה"ב כי קא מאכיל להו לשושביניה לאו מידי 
דקאי בידיה בתורת גזילה קא מאכיל להו, אלא מידי 
דאיתיהיב ליה לאכילה הוא דקא מאכיל להו ואחריותא 
בעלמא הוא דאיכא עלויה, ואמטול הכי איהו חייב ואינהו 
פטורין. ואי לא שדריה לכוליה אלא בשם ארוסתו (אי) 
[היא] חייבת וכולן פטורין:#
#
ח. שכיב מרע שכתב כל נכסיו לאחרים שייר קרקע כל 
שהו מתנתו קיימת לא שייר קרקע כל שהוא 
אין מתנתו קיימת. מתני' בדלא פריש דמחמת מיתה קא 
(מקפיד) [פקיד], לא בפירוש ולא מכלל ממריה. והוא דלא 
הוה נמי מסוכן. הילכך אי שייר קרקע כל שהוא לנפשיה, 
איכא למימר דכי פקיד לאו מחמת מיתה פקיד אלא אסקיה 
אסיק אדעתיה דחיי ומתפח, וכי שייריה לההוא קרקע כל 
שהוא למסמך עילויה לפרנסתו הוא דשייריה. ואע"ג דלית 
ביה כדי פרנסתו איכא למימר דלהכי שייריה לאיתזוני 
מינה זמן מועט עד דרוח מידי אחרינא. הילכך הויא לה 
כמתנת בריא ואמטול הכי אע"ג דעמד נמי אינו יכול לחזור 
בו. ואם לא שייר קרקע כל שהוא, סתמיה מחמת מיתה 
הוא דיהיב, דאי הוה מסיק אדעתיה דחיי לא הוה כתיב להו 
לכולהו נכסי אלא משבק הוה שביק מיניהו מידי לנפשיה, 
וכיון דעמד מחוליו בטלה מתנתו, דאדעתא דהכי לא 
יהבינהו.#
וכי תימא וכי שייר נמי מאי הוי, דילמא כי שייר לאו 
לנפשיה שייריה למסמך עילויה אלא ליורשין הוא דשייריה 
לקיומיה ביה נחלה דאורייתא. לא קשיא, דשטר מתנה 
כיון דמטא לידיה דמקבל מתנה מחיי נותן אי נמי דקנו 
מיניה מסתמא מתנה מעלייתא היא, ומאן דבעי לאחזוקה 
במתנה מחמת מיתה איהו באעי לאייתויי ראיה. הילכך אי 
לא שייר דמוכחא מילתא דמחמת מיתה קא יהיב יכיל 
למהדר בה, ואי שייר, כיון דלא מוכחא מילתא דמחמת 
מיתה קא יהיב דהא איכא למימר דההוא שיורא לנפשיה 
שייריה, אוקי שטר מתנה אחזקתיה דהא שייר וקנו מיניה, 
ומאן דבעו לאחזוקיה במתנה מחמת מיתה לאורועיה איהו 
בעי לאתויי ראיה.#
ודוקא היכא דלא מוכחא מילתא מממריה אי נמי 
ממרעיה דמחמת מיתה קא יהיב. אבל היכא דפריש מחמת 
מיתה, אי נמי מוכחא מילתא דמחמת מיתה קא יהיב, אפי' 
שייר נמי מצי הדר ביה. ודוקא כשעמד מחוליו, ואע"ג 
דמית בתר הכי מקמי דלהדר ביה בהדיא, דכיון דעמד 
בטלה לה מתנתיה ממילא דאדעתא דהכי לא יהבה. והוא 
הדין היכא דהדר ביה ואע"ג דלא עמד, דכל שאלו עמד 
חוזר [חוזר] במתנתו כדבעינן לברורי לקמן. אבל אם מת 
מחוליו קודם שיחזור בו, אע"פ שלא שייר קרקע כל שהוא 
מתנתו מתנה. ומסקאנא (להלן קמט,ב) דלאו דוקא נקט קרקע 
אלא אפילו מטלטלי נמי הוו שיור:#
#
עז. הרי אמרו שכיב מרע שכתב כל נכסיו לאחרים ולא 
שייר קרקע כל שהוא ועמד אין מתנתו קיימת, 
מאי טעמא, אומדן דעתא הוא, דאי הוה ידע דחיי לא הוה 
כתיב להו לכולהו נכסי, וכיון דעמד חוזר דאדעתא דהכי 
לא כתבינהו. והוא דלא שייר, אבל שייר מידי לנפשיה גלי 
אדעתיה דלמסמך עלויה לנפשיה הוא דשייריה, ואע"ג 
דעמד נמי לא מצי הדר. מאן תנא דאזיל בתר אומדנא 
אמר רב נחמן רבי שמעון בן מנסיא היא:#
#
עח. מאי רבי שמעון בן מנסיא דתניא הרי שהלך בנו 
למדינת הים ושמע שמת בנו ועמד מיד וכתב 
כל נכסיו לאחרים ואחר כך בא בנו מתנתו מתנה רבי 
שמעון בן מנסיא אומר אין מתנתו מתנה שאלמלא היה 
יודע שבנו קיים לא היה כותבו. וקיימא לן כרבי שמעון בן 
מנסיא, דהא אוקמה רב נחמן למתניתין כוותיה. והוא הדין 
בבריא שכתב כל נכסיו במתנה לאחרים מחמת שהיה צריך 
לברוח לארץ אחרת מפני בעלי חובותיו או מפני אויביו, 
ואחר כך עשה פשרה עם בעלי חובותיו ושלום עם אויביו 
או שמתו, אם נתברר שלא כתב מתנה(ו) זו אלא מחמת 
כך, הואיל ונדחית השעה מפניו והרי הוא צריך לנכסיו 
בטלה מתנתו. הא למה זה דומה לשכיב מרע שהיה סבור 
שהוא מת מחליו ואינו צריך לנכסים הללו ועמד וכתבן 
לאחרים, שאם עמד מחליו חוזר במתנתו, שאלו מתחלה 
היה יודע כן לא היה כותבן. וכי תימא דילמא שאני שכיב 
מרע מבריא, הא ברייתא דרבי שמעון בן מנסיא דאוקימנא 
למתני' דשכיב מרע כותיה בבריא היא ואפי' הכי קתני אין 
מתנתו מתנה, אלמא תרוייהו חד טעמא נינהו:#
#
עט. רב ששת אמר ר' שמעון שזורי היא דתנן  בראשונה 
היו אומרים היוצא בקולר ואמר כתבו גט 
לאשתי הרי אלו יכתבו ויתנו חזרו לומר אף המפרש 
והיוצא בשיירה רבי שמעון שזורי אומר אף המסוכן. 
כלומר היוצא בקולר ליהרג ואמר כתבו גט לאשתי, אע"ג 
דלא אמר תנו הרי אלו יכתבו ויתנו, דסתמיה מצווה מחמת 
מיתה הוא ואין אדם משטה בשעת מיתה, וכי אמר להו 
כתבו לאו למכתב ואנוחי בכיסיהו קאמר להו דאם כן מאי 
נפקא לן מינה, אלא כתבו ותנו קאמר להו, ולמפטרה מיבם 
קא מיכוון. חזרו לומר אף המפרש והיוצא בשיירה, רבי 
שמעון שזורי אומר אף המסוכן. וקימא לן כר' שמעון 
שזורי גבי גט, וה"ה גבי מתנה:#
#
פ. ושמעינן מינה דכולהו הני ארבעה דתנן במתני' 
דאינון היוצא בקולר והמפרש והיוצא 
בשיירה והמסוכן, כולהו בעידן תפקידתיהו מסתמא כמצוה 
מחמת מיתה דמו לכל מילי*, ואע"ג דשייר ולא פריש 
מחמת מיתה כמאן דפריש מחמת מיתה דמי:#
#
פא. מאן תנא להא דת"ר הרי שהיה חולה ומוטל במטה 
ואמרו לו נכסיו למי אמר להן [קמז,א] דומה 
שיש לו בן או שאשתו מעוברת עכשיו שאין לו בן ואין 
אשתו מעוברת נכסיו לפלוני ונודע שיש לו בן או שהיתה 
אשתו מעוברת אין מתנתו מתנה לימא רבי שמעון בן 
מנסיא היא ולא רבנן אפי' תימא רבנן דומה שאני. דגלי 
אדעתיה. ושמעינן מינה דלרבי שמעון בן מנסיא אע"ג דלא 
גלי אדעתיה, כיון דמוכחא מילתא דמשום הכי כתב ליה 
הויא מתנה. וקי"ל כר"ש בן מנסיא:#
#
פב. א"ר זירא אמר רב מנין למתנת שכיב מרע0 
דאע"ג דעקר קרא בבת שלא במקום בן קאי 
שאתה מעביר לבת נחלה שהיתה ראויה לבן, אי כולי להכי 
הוא דאתא (לימא) [למה] לי דאפקה רחמנא בלשון העברה, 
אלא לאשמועינן נמי דיש לך העברה אחרת שהיא כזו, 
להעביר לבת נחלה הראויה לבן אפילו במקום שיש בן, 
ואיזו זו מתנת שכיב מרע דמקני לה לבתו באמירה בעלמא 
אפילו במקום שיש בן, הוא הדין אפילו לאיניש מעלמא, 
דאידי ואידי מראוי לה לשאין ראוי לה הוא.#
ורב נחמן אמר רבה בר אבוה מהכא ונתתם את נחלתו 
לאחיו. מדהוה ליה למכתב ואם אין לו בת נחלתו לאחיו 
וכתב ונתתם מילתא אחריתי אגב אורחיה קמ"ל, דיש לך 
נתינה אחרת שהיא כזו, שאתה נותן לאחין נחלה  שהיתה 
ראויה לבת, ואיזו זו מתנת שכיב מרע. ותרויהו למי שאין 
ראוי ליורשו קאמר, דאי למי שראוי ליורשו כגון בן בין 
הבנים ובת בין הבנות ואח בין האחים, הא לא דמיא 
להעברה ונתינה דאיירי בהו קרא וקרא כי מרבי העברה 
ונתינה דכוותא קא מרבי, אלא למי שאין ראוי ליורשו, 
כגון בת במקום בן ואח במקום בת. והאי קרא דמייתי רבי 
זירא מיניה ראיה נמי בהעברת הנחלה מן הבן לבת קאי, 
דכתיב ובן אין לו והעברתם את נחלתו לבתו, וקא מרבי 
מינה דיש לך העברה אחרת שהיא כזו, להעביר נחלת הבן 
לבת אפילו במקום שיש בן, ואי זו זו מתנת שכיב מרע 
דמקני באמירה בעלמא. וקרא נמי דמייתי מיניה רב נחמן 
ראיה דאח במקום בת קא מרבי.#
ורב נחמן מאי טעמא לא אמר מוהעברתם ההוא מיבעי 
ליה לכדרבי דתניא רבי אומר בכולם נאמרה נתינה וכאן 
נאמרה העברה שאין לך מי שמעביר נחלה משבט לשבט 
אלא בת הואיל ובנה ובעלה יורשין אותה. ורבי זירא מאי 
טעמא לא אמר מונתתם אורחיה דקרא הוא.#
[קמז,ב] ואסיקנא אמר רבא אמר רב מתנת שכיב 
מרע באמירה בעלמא מדרבנן בעלמא הוא דתקינו ליה 
הכי, גזירה שמא תטרף דעתו עליו. כלומר דאי מצרכת 
ליה קנין אי נמי חדא מאנפי הקנאות אדהכי והכי מיטרפא 
דעתיה ולא מפקיד. דבר (אחד) [אחר], תטרף דעתו עליו 
מתוך שאתה מטריחו לעשות דבר אחר יתר על דבורו.#
ודוקא למי שאין ראוי ליורשו, אי נמי למי שראוי 
ליורשו היכא דלא אמר בלשון ירושה. אבל למי שראוי 
ליורשו היכא דאמר בלשון ירושה מדאורייתא נמי קני, 
כרבי יוחנן בן ברוקא דכתיב והיה ביום הנחילו את בניו 
התורה נתנה רשות לאב להנחיל לכל מי שירצה מבניו. #
ודוקא היכא דאמר בלשון ירושה, דקרא בלשון ירושה 
משמע, אבל היכא דלא אמר אלא בלשון מתנה, אפי' 
בראוי ליורשו לא קני באמירה בעלמא אלא מדרבנן. והכי 
נמי מסתברא, דאי ס"ד אפילו בלשון מתנה נמי למי שראוי 
ליורשו מדאורייתא קני, אלמא קרא דוהיה ביום הנחילו את 
בניו בין בלשון ירושה בין בלשון מתנה קאי, אם כן כי 
השוה להן את הבכור אפילו בלשון מתנה נמי אמאי דבריו 
קיימין, הרי0* כאן לא יוכל לבכר. אלא לאו ש"מ דקרא 
בלשון ירושה בלחוד קאי, אבל היכא דלא אמר אלא בלשון 
מתנה אפי' בבן בין הבנים ואפי' היכא דליכא בכור לא קני 
מדאורייתא באמירה בעלמא, אלא רבנן הוא דתקין ליה 
למקני שלא תטרף דעתו עליו, דכי היכי דתקינו רבנן היכא 
דליכא בכור הכי נמי תקינו ליה היכא דאיכא בכור שלא 
תטרף דעתו עליו כדבעינן לברורי טעמא לקמן.#
וההיא דאמרינן לקמן (קמט,א) מתנת שכיב מרע כירושה 
שויוה רבנן, לאו לכל מילי שויוה כירושה אלא לההיא 
מילתא בלחוד, דכל מאן דליתיה בירושה לירש את אביו 
ליתיה במתנת שכיב מרע למקני באמירה בעלמא כדבעינן 
לפרושה לקמן, אבל למילתא אחריתי כגון הני אנפי 
דתקינו רבנן דלקני, לא שויוה רבנן כירושה, דאם כן מאי 
אהניא תקנתא דרבנן. וכי תימא אהני למי שראוי ליורשו, 
דאע"ג דאמר נמי בלשון מתנה קני, הא תינח לגבי מי 
שראוי ליורשו מאי איכא למימר. אי אמרת דכי היכי 
דבלשון ירושה לא קני בלשון מתנה נמי לא ליקני, אם כן 
גזירה שמא תטרף דעתו עליו מה תהוי עלה. ואפי' למי 
שראוי ליורשו נמי, כיון דמצי מקני ליה בלשון ירושה מאי 
דוחקיהו דרבנן למיקם ולתקוני ליה לאקנויי ליה בלשון 
מתנה. אי משום שלא תטרף דעתו עליו הא יכיל לאקנויי 
ליה בלשון ירושה בלא טירחא כלל, אטו מי טריח לשון 
ירושה טפי מלשון מתנה. #
אלא להכי אהנו לן רבנן דאפי' גבי מי שאין ראוי 
ליורשו דלא מצי מקני ליה מדאורייתא באמירה בעלמא 
כלל לא בלשון ירושה ולא בלשון מתנה. והוא הדין בראוי 
ליורשו היכא דאיכא בכור דרחמנא אמר לא יוכל לבכר, 
תקינו ליה רבנן לאקנויי בלשון מתנה, דכי כתיב לא יוכל 
לבכר בלשון ירושה הוא דכתיב דה(י)א אקרא דוהיה ביום 
הנחילו את בניו קאי ולשון ירושה משמע, וגבי אחר במקום 
בן נמי תקינו ליה רבנן דליקני בלשון מתנה. #
וטעמא דמילתא בתרויהו דכיון דמדאורייתא אידי 
ואידי מצי מקני ליה בלשון מתנה בקנין או בשאר אנפי 
הקנאות, לא שנא לאחר במקום בן ולא שנא לפשוט במקום 
בכור, תקינו ליה רבנן דליקני בלשון מתנה ואפילו באמירה 
בעלמא שלא תטרף דעתו עליו, ולא מתנה על הכתוב 
שבתורה הוא. אבל בלשון ירושה דמדאורייתא ליכא אנפא 
דמצי לאקנויי לאחר במקום בן ולא לפשוט במקום בכור, 
אפי' בחד מאנפי הקנאות לא תקינו רבנן. ועוד דגבי לשון 
ירושה הויה מתנה על הכתוב שבתורה שאין זו ירושה 
האמורה בתורה. אבל גבי לשון מתנה לא מתנה על הכתוב 
שבתורה הוא דעקר מתנה למיתב למאן דלא הוה חזיא ליה 
מסתמא הוא. מיהו ודאי כי תקינו רבנן בשכיב מרע  דאיכא 
למיחש שמא תטרוף דעתו עליו והוא הדין להנך ארבעה 
דדמו בתפקדתיהו כשכיב מרע דאינון היוצא בקולר 
והמפרש בים והיוצא בשיירה והמסוכן, דכולהו לא רויחא 
להו שעתא ולא דעתא לאקנויי כשאר אינשי, אבל בבריא 
וכיוצא בו כגון מתנת שכיב מרע במקצת, היכא דלא הוי 
מסוכן ולא פריש מחמת מיתה ולא ענינא דמשמע מיניה 
מחמת מיתה, לא תקינו ליה רבנן לאקנויי באמירה 
בעלמא, כשאר כל אדם דמו ולא מקנו אלא בחד מאנפי 
הקנאות:#
#
פג. ומי אמר רב נחמן הכי והאמר רבא אמר רב נחמן 
אע"ג דאמר שמואל המוכר שטר חוב לחבירו 
וחזר המוכר ומחלו ללוה מחול ואפי' יורש מוחל, כלומר 
אפילו יורשו של מוכר יכול למחול ללוה שטר החוב 
שמכרו אביו לאחרים, מודה שמואל שאם נתנו במתנת 
שכיב מרע שאינו יכול למחול. כלומר שאם נתנו האב 
במתנת שכיב מרע לאחרים שאין היורש יכול למוחלו 
ללוה. לגבי מוכר וכיוצא בו הוא דיכיל לממחל משום דלא 
קנייה לוקח לממונא דשטרא קנין גמור, דהא אין אדם מקנה 
לחבירו דבר שאינו ברשותו אלא שעבודא דשטרא בלחוד 
הוא דקני, הילכך כיון דחזר המלוה ומחלו מחול דהא 
ממונא ברשותיה דלוה קאי, ותניא (לעיל פה,א) ברשות לוקח 
כיון שקיבל עליו מוכר קנה לוקח, וכיון דקנייה לוה 
לממונא ממילא פקע ליה שעבודא דשטרא. והוא הדין 
ליורש, דכיון דלאו קני ליה לוקח לממונא קנין גמור אכתי 
אית ליה למוכר זכותא בגויה, וכי מאית ירית לה יורש 
לההוא זכותא, ואמטול הכי יכול למחול. אבל אם נתנו האב 
במתנת שכיב מרע קנייה (ו)מקבל מתנה לממונא כל היכא 
דאיתיה לגמרי, דדברי שכיב מרע ככתובין וכמסורין דמו, 
ולפיכך אין היורש יכול למחול. והני מילי יורש, אבל 
שכיב מרע גופיה יכול לחזור ולמחול, דהא קיימא לן כל 
שאלו עמד חוזר במתנתו.#
ודייקינן השתא מדקאמר רב נחמן מודה שמואל שאם 
נתנו במתנת שכיב מרע שאין היורש יכול למחול אי אמרת 
בשלמא מתנת שכיב מרע דאורייתא היא משום הכי אינו 
יכול למחול. דהוה ליה כמאן דירית לה מקבל מתנה לההיא 
מלוה בתורת ירושה דאורייתא, אלא אי אמרת דרבנן 
אמאי אינו יכול למחול. נהי דאקילו רבנן בשכיב מרע 
לאלומה למתנתיה טפי ממתנת בריא, הני מילי לאקני 
באמירה בעלמא, דמאי דלא יכיל בריא לאקנויי אלא 
בכתיבה ומסירה יכיל שכיב מרע לאקנויי באמירה בעלמא, 
אלא לאלומיה למתנתיה דשכיב מרע טפי ממתנת בריא 
היכא דמקני בכתיבה ומסירה לא תקינו רבנן, וכיון דגבי 
בריא אע"ג דאקני בכתיבה ומסירה יכיל יורש דידיה 
לממחל, כי אקני נמי במתנת שכיב מרע אמאי לא יכיל 
יורש לממחל. ופרקינן אינה של תורה ועשאוה כשל 
תורה.#
ושמעינן מינה דהני תרי אחי דירתי שטר חוב 
מאבוהון, לא יכיל חד מינייהו לממחל מיניה אלא חולקיה 
בלחוד, דהא כל חד מיניהו ירית מיניה פלגא, ולא מצי חד 
לאחולי פלגא דירית ליה האיך מדאורייתא. ואפילו המוכר 
שטר חוב לחבירו דקאמרינן דאפי' יורש מוחל, אי שביק 
תרי יורשין לא מצי חד מיניהו לאחולי מיניה טפי 
מחולקיה.#
ושמעינן נמי דמכירת שטר חוב דקני ליה לוקח לאפוקי 
לממונא בדינא מיניה דלוה או ממאן דאתי מחמתיה, 
מדרבנן בעלמא הוא, דאי מדאורייתא כי חזר המוכר או 
היורש ומחלו אמאי מחול, הא אמרת דכל היכא דקני ליה 
הקונה מדאורייתא לא מצי מקנה לממחליה גבי לוה. אלא 
לאו ש"מ מדרבנן. וכי תימא ואי מדאורייתא לא קני ליה, 
אמאי אצטריך קרא למעוטי שטרות מאונאה. כי אצטריך 
קרא למעוטי בשטר פקדון, דכיון דפקדון כל היכא דאיתיה 
ברשותא דמריה קאי ומצי מקני ליה לגופיה קנין גמור, כי 
מזבין ליה לשטרא נמי וכתב ליה קני לך הוא וכל זכותא 
דאית ביה, קני ליה לשטרא ולממונא דכתיב ביה כל היכא 
דאיתיה קנין גמור ושוב אין המוכר יכול למחול. והוא 
דקני ליה אגב ארעא, דקני ליה לשטרא וקני להו למטלטלי 
כל היכא דאיתיה, אי נמי דקנו מיניה והוי ההוא פקדון 
מידי דלאו מטבע, אבל בכתיבה ומסירה גרידתא לא קנו 
ליה לפקדון, דמטלטלי בשטרא לא מיקנו. וכיון דאיכא 
אנפא דמדאורייתא הויא מכירה אצטריך קרא למעוטי 
מאונאה. #
ואי בעי תימא אפי' בשטרי חוב, וכגון דאמחיי ללוקח 
גבי לוה במעמד שלשתן, דקני לממונא מדאורייתא ואינו 
יכול למחול, כדבעינן לברורי לקמן. אבל שאר אנפי 
דהמוכר שטר חוב דלא קנו אלא מדרבנן, אע"ג דלענין 
אונאה חד דינא נינהו, דכל דתיקון רבנן כעין דאורייתא 
תקון, לא אצטריך קרא למעוטינהו. והא דמיא למיעוטא 
דקרקע משבועה, דאע"ג דקרקע הילך הוא אצטריך קרא 
למעוטי אנפי דלא הוו הילך, ואף זו כיוצא בה:#
#
פד. אמר רבא אמר רב נחמן שכיב מרע שאמר ידור 
פלוני בבית זה יאכל פלוני פירות דקל זה לא 
אמר כלום עד שיאמר תנו בית זה לפלוני וידור בו תנו 
דקל זה לפלוני ויאכל פירותיו. ועיקר הדברים, לפי 
שהדירה אין בה ממש והפירות אינן בעולם, ואין אדם יכול 
להקנות דבר שאין בו ממש ולא דבר שלא בא לעולם עד 
שיאמר תנו בית זה לפלוני וידור בו, שנמצא מקנה לו גוף 
הבית לדור בו, שכיון שגוף הבית יש בו ממש והוא מקנהו 
לדור בו קנה, וכן בדקל עד שיאמר תנו דקל זה לפלוני 
ויאכל פירותיו. ושמעינן מינה דמאן דבעי לאקנויי מידי 
לחבריה לאשתמושי ביה, לא קאני עד דמקני ליה גופיה 
דההוא מדעם דאית ביה ממש. אבל אי אקני ליה תשמישא 
בלחוד, אע"ג דתלי ליה בדבר שיש בו ממש, כיון דהקנאה 
גופא לא חיילא אלא אתשמישא, ותשמישי גופיה לית ביה 
ממש, לא קני ליה. ואפי' בשכיב מרע, ואין צריך לומר 
בבריא. ואין צריך לומר בדבר שלא בא לעולם כפירות 
דקל וכיוצא בהן, עד דתאלי לה להקנאה בדבר המצוי 
ברשותו כגופו של דקל דמקני ליה לפירותיו. ונפקא מינה 
דאי איתניהו לפירי בעולם אע"ג דלא אמר אלא יאכל 
פלוני פירות דקל זה או פירות הללו קני.#
ושמעינן נמי דמאן דמקני ליה לחבריה בית לדור בו אי 
נמי דקל לאכול פירותיו, אע"ג דלא אמר תנו בית זה 
לפלוני לדור בו ודקל זה לאכול פירותיו, אלא קאמר וידור 
בו ויאכל פירותיו, כמאן דאמר לדור בו ולאכול פירותיו 
דמי. דהא הכא דהאי גברא דקאמר ידור פלוני בבית זה 
ויאכל פלוני פירות דקל זה, לא קא מכוון לאקנויי לבית 
נהליה אלא לדור בו בלבד, ולא קא מכוין לאקנוייה לדקל 
נהליה אלא לאכול פירותיו בלבד, וקאמרינן דלא יכיל 
לאקנויי ליה הדירה והפירות דאיכוון לאקנויי עד שיאמר 
תנו בית זה לפלוני וידור בו, תנו דקל זה לפלוני ויאכל 
פירותיו, וכי אמר הכי מיהת קני. וליכא למימר דלמיקנא 
גופא קאמרינן, חדא דהא ודאי האי גברא לא קא מיכוין 
לאקנויי גופא כלל. #
וליכא למימר דאתא גמרא לאחויי לן אנפא דמקני ביה 
מאי דלא ניחא ליה למקנה לאקנויי. ותו דאי לאקנויי גופא 
לגמרי קאמרינן, (לימא) [למה] ליה לגמרא למימר עד 
שיאמר תנו בית זה לפלוני וידור בו, תנו דקל זה לפלוני 
ויאכל פירותיו, לימא עד שיאמר תנו בית זה לפלוני תנו 
דקל זה לפלוני ולא לצטריך לאדכורינהו לדירה ולפירות 
כלל. אלא להכי אצטריך גמרא לאדכורינהו לדירה 
ולפירות, לאשמועינן אנפא דיכיל לאקנויי ביה הדירה 
והפירות בלבד. וטעמא דמילתא דדיקינן לישנא יתירא, 
דאי סלקא דעתא האי גברא לאקנויי גופא לגמרי קא 
מיכוון, מכי אמר תנו בית זה לפלוני תנו דקל זה לפלוני 
קני להו לגמרי, (לימא) [למה] לי למימר וידור בו ולמה לי 
למימר ויאכל פירותיו, אלא לאשמועינן דלא מקני ליה 
לבית נהליה אלא לדור בו בלבד, ולא מקני ליה לדקל 
נהליה אלא לאכילת פירותיו בלבד.#
ואיכא מאן דמוקים להי לתרויהי בחד טעמא, דכשם 
שהדירה אין בה ממש כך האכילה אין בה ממש, אלא 
מעשה בעלמא הוא, וכי היכי דלא מקניאן בבריא אפי' 
בקנין, דקנין דברים בעלמא הוא, בשכיב מרע נמי לא 
מקניאן. ונפקא מינה דאפי' היכא דאיתינהו לפירי בעולם 
לא מהני בהו לישאנא דיאכל. וכי תימא להאי פירוש מאי 
שנא מלישנא דיטול דמהני בש"מ, התם כיון דמשמע 
דלישנא דנטילה בעלמא ומשמע לישנא דזכיה, גבי שכיב 
מרע כיון דאין אדם משטה בשעת מיתה ללישנא דמהני 
ביה קא מיכוון, ואלו לישנא דיאכל אכילה ממש משמע 
והאכילה לאו דבר שיש בו ממש היא. מיהו מחוורתא 
כדפרשינן מעיקרא, דאי מהאי טעמא מאי שנא דלא 
פשטינן מינה לישנא דיהני בהן דאיבעיא לן לקמן ולא 
איפשיט, תפשוט מהכא דלא קני. ועוד אי בדאיתינהו 
לפירי בעולם, אדאשמועינן יאכל פלוני פירות דקל זה 
לישמועינן פירות הללו וכ"ש פירות דקל זה. אלא לאו 
שמע מינה כדפרשינן. #
ואי איכא למימר דתרויהי דומיא דהדדי קא מיירי, לפי 
שהדבר הנקנה אינו מצוי בשעת ההקנאה הוא דאיכא 
למימר, שהרי לא הקנה לו בבית אלא הדירה ולא הקנה לו 
בדקל אלא הפירות שעדיין לא באו. והדירה והפירות שלא 
באו לעולם לאו דבר המצוי בשעת הקנאה נינהו. אבל 
בפירות שבאו לעולם מהני בהו לישנא דיאכל, דלא גרע 
מלישנא דיטול, ולא דמי (דיהנה) [ליהנה] בהן, דאלו התם 
כיון דלא משמע דלשקלינהו לגמרי ולא משמע נמי דאקני 
ליה זכותא בגוף הדבר המצוי לאתהנויי ביה, כידור פלוני 
בבית זה דאמי, אבל יאכל דשקיל להו לגמרי משמע, דאי 
לא שקיל מהיכא אכיל, וכמאן דאמר יטול דאמי. ולא עוד 
אלא דמשמע דלשקלינהו לגמרי טפי מלישנא דיטול, ודינא 
הוא דליקנינהו היכא דאיתינהו בעולם בשעת הקנאה.#
וכי תימא בין לפירושא קמא בין לפירושא בתרא מאי 
שנא ידור פלוני בבית זה דלא אמר כלום, דדבר שאין בו  
ממש הוא, ומאי שנא ההיא דגרסינן בפ' השולח גט (גיטין 
מ,א) מי שאמר בשעת מיתתו פלנית שפחתי עשת לי קורת 
רוח יעשה לה קורת רוח, כופין את היורשין ועושין לה 
קורת רוח מצוה לקיים דברי המת. ואע"ג דקורת רוח 
ממלאכה לאו דבר שיש בו ממש הוא אמרינן מצוה לקיים 
דברי המת, הכא נמי לימא מצוה לקיים דברי המת. שאני 
התם, דלא לאקנויי ליה מידי מעלמא קאתי, אלא למפטרה 
ממילתא דמיחייבה בגוה קאתי, וכל כי האי גוונא איתה 
נמי בבריא, אפילו בדבר שאין בו ממש. מידי דהוה 
אשבועה דאע"ג דלית בה ממש מהני קנין למפטר מינה:#
#
פה. ודיקינן בגמרא למימרא דקסבר ר"נ מילתא 
דאיתא בבריא איתה בשכיב מרע מילתא 
דליתא בריא ליתה בשכיב מרע. כלומר מילתא דאיתא 
בבריא על ידי חד מאנפי הקנאות מיקניא בשכיב מרע  
באמירה, ומילתא דלא מיקניא בבריא בחד מאנפי הקנאות 
לא מיקניא בשכיב מרע, והא אמר רבא א"ר נחמן 
[קמח,א] שכיב מרע שאמר הלואתי לפלוני הלואתו 
לפלוני. כלומר אם אמר הלואה שיש לי ביד פלוני תהא 
לפלוני אחר ואפי' במלוה על פה הלואתו לפלוני, ואע"ג 
דליתא בבריא. דהא אין אדם מקנה לחברו דבר שאינו 
ברשותו. #
רב פפא אמר שאני התם הואיל ויורש יורשה, מצי 
לאקנויי נמי במתנת שכיב מרע, דהא אמרי' לעיל דמתנת 
שכיב מרע כירושה דאורייתא שויוה רבנן, ואיתא נמי 
לקמן (קמט,א) גבי מעשה דאיסור. וכ"ת אי הכי גבי דירת 
הבית ופירות הדקל ליקני הואיל ויורש יורשן. התם נמי 
אין היורש יורש את הדירה בלא גוף ובלא פירות שלא באו 
לעולם אלא אם כן יירש זכות בגוף הבית ובגוף הדקל. רב 
אחא בריה דרב איקא אמר אף איתה נמי להא דהלואתי 
לפלוני בבריא במעמד שלשתן כדרב הונא א"ר דאמר רב 
יהודה א"ר האומר לחבירו מנה לי בידך תנהו לפלוני 
במעמד שלשתן קנה.#
מיהא שמעינן דמילתא דמקניא בבריא בחד מאנפי 
הקנאה מיקניא בשכיב מרע באמירה בעלמא, ודלא מקניא 
בבריא בחד מאנפי הקנאה לא מיקניא בשכיב מרע. ושכיב 
מרע שאמר הלואתי לפלוני אפי' מלוה ע"פ קני לה ההוא 
פלוני באמירה בעלמא ולא בעי מעמד שלשתן, דאי ס"ד 
בעי מעמד שלשתן, מאי אצטריך לאשמועי' גבי שכיב 
מרע. ותו הא כולהו אמוראי דאתו לתרוציה טעמיה דרב 
נחמן לעניין אקנויי באמירה בעלמא הוא דטרחי לתרוצה, 
דהא שכיב מרע שאמר קאמרינן. #
ברם צריך את למידע דמילתא דמיקניא בבריא בחד 
מאנפי הקנאות דקאמרי' דמקניא בשכיב מרע באמירה 
בעלמא, לאו למימרא דלא קנו תרויהו אלא בחד לישנא, 
דהא לישנא דתנו ותנתן וכיוצא בהן דקנו בש"מ ולא קנו 
בבריא אפי' בחד מאנפי הקנאות, אלא אגוף הדבר הנקנה 
שנפל עליו לשון ההקנאה בבריא ולשון הצואה או ההקנאה 
בש"מ קאמרי', דכל מילתא דמקניא בבריא בחד מאנפי 
הקנאות בלישנא דמוכח דלשון הקנאה הוא מיקניא בש"מ 
אפי' באמירה בעלמא ואפי' בלישנא דלא מהני בבריא, 
ומילתא דלא מקניא בבריא אפי' בחד מאנפי הקנאות, כגון 
הדירה (שיש) [שאין] בה ממש ופירות שלא באו לעולם לא 
מקניא בש"מ לא בלשון הקנאה ולא בלשון צואה. והני 
מילי לענין מידי דבר אקנויי הוא ומידי דלאו בר אקנויי 
הוא, אבל בלישנא דהקנאה לא דמו להדדי, כדבענן 
לברורי לקמן גבי שמעתא דיטול ויחזיק ומאי דדמי להו:#
#
#
פו. ושמעינן נמי דמלוה דאיתה ברשותא דאחריני לא 
מצי בריא לאקנויי גופה כל היכא דאיתא 
קנין גמור אלא במעמד שלשתן, דאי ס"ד איכא אנפא 
אחרינא (לימא) [למה] לי למנקט האי אנפא דהוי הילכתא 
בלא טעמא. אלא משום דבאנפא אחרינא לא מצי לאקנויי. 
וה"מ בהקנאה, אבל בהודאה היכא דאודי דהאי ממונא 
דפלניא הוא דכי ההוא פלניא, דהודאת בע"ד כמאה 
עדים. והיינו טעמא דלא אוקימנא הכא להקנאה דמקני בה 
בריא להלואתו לאחריני ע"י הודאה, משום דכי קא מיירי 
הכא בשכיב מרע במתנה קא מיירי דקא בעי לאקנויי 
במלוה כמתנה לההוא פלניא, אבל הודאה דמודי דהאי 
ממונא דפלניא הוא לאו מתנה היא, דאיכא למימר מעיקרא 
דידיה הוה, א"נ במעמד שלשתן אקנייה נהליה מקמי הכין, 
ומ"מ לאו בהאי הודאה דהשתא קא קני ליה, אלא גלויי 
מילתא בעלמא היא ולראיה בעלמא קימא ולא להקנאה. 
הילכך אע"ג דמשכחת לה נמי בבריא דינא הוא דלא לקני 
בשכיב מרע דרך מתנה אלא דרך הודאה דהא בבריא לא 
מצי מקני ליה דרך מתנה, ואמטול הכי אצטריך למנקט 
בבריא אנפא דמעמד שלשתן דהוי דרך מתנה. וההיא 
דגרסי' לקמן (קמט,א) שכיב מרע שהודה מהו, לאו משום 
דבריא לא מהניא ביה הודאה, אלא לענין חזרה קא מבעיא 
לן כדבענן למימר קמן:#
פז. הרי אמרו* שכיב מרע שאמר ידור פלוני בבית זה 
ויאכל פלוני פירות דקל זה לא אמר כלום עד 
שיאמר תנו בית זה לפלוני וידור בו תנו דקל זה לפלוני 
ויאכל פירותיו, דאשתכח דאקני ליה בבית מקום הדירה 
ובדקל מקום הפירות. איבעיא להו דקל לאחד ופירותיו 
לאחד מהו מי שייר מקום פירי או לא. כלומר אם הקנה 
דקל לאחד ופירותיו לאחר מהו, מי אמרינן כי איכוון 
לאקנויי גוף הדקל לאחד נתכוון לשייר בהקנאה זו מקום 
הפירות כדי להקנותו לשני שהקנה לו את הפירות, וכיון 
דשייר מקום פירות בדקל קני להו ההוא אחר לפירות אגב 
מקומן, או דילמא לא שייר מקום פירי ולא קני מרי פירי 
ולא מידי, ומגו דלא שייר מקום פירי בדקל אשתכח דקניא 
האיך אחרינא לכוליה דקל בלא שיור, וכיון דקנייה בלא 
שיור ממילא קני להו נמי לפירי דיליה, דפירי דדקל 
דנפשיה קא אכיל. ולא דאמי לאת וחמור לטעמא דמ"ד קנה 
מחצה, דאלו התם פלגא דאיכוון לאקנויי ליה להאי לא 
שייך בפלגא דהאיך, אבל הכא בפירי בדקל שיכי, כל היכא 
דלא שייר בדקל בפירי נמי לא שייר. #
את"ל לא שייר מקום פירי וממילא קני בעל הדקל כוליה 
כדפרישנא, אכתי תיבעי לך לעצמו מאי. כלומר היכא 
דהקנה דקל לאחד ושייר פירותיו לעצמו מאי, מי שייר 
מקום פירי או לא. ופשיט רבא משמיה דר"נ אם תמצי 
לומר דקל לאחד ושייר פירותיו לפניו, כלומר לעצמו, 
שייר מקום פירי מאי טעמא כל לגבי נפשיה כי משייר 
בעין יפה משייר. ואפי' לרבי עקיבא דאמר (לעיל סד,א) 
מוכר בעין יפה מוכר, ה"מ מסתמא, אבל מאי דשייר 
בפירוש ודאי כי שייריה למהוי שיור הוא דשייריה, ואי לא 
שייר מקום פירי לאו שיור הוא, וכיון דשייר על כרחיך 
מקום פירי נמי שייר. מידי דהוה אמעשר כדאיתה בפרק 
המוכר את הבית (לעיל סג,א). תדע נמי מדקא מיבעיא לן 
היכא דשייר פירי לנפשיה אי הוי שיור ואי לא, דש"מ דאי 
הוה סבירא לן דלא שייר מקום פירי הוה קני ליה מקבל 
מתנה לדקל ופירותיו, דאי לא מאן קני להו, ש"מ דלגבי 
דקל לאחד ופירותיו לאחד דקימא לן לא שייר מקום פירי 
קני להו בעל הדקל לפירי אגב דקל כדפרישנא:#
#
[קמח,ב] פח. איבעיא להו בית לאחד ודיוטא לאחד 
מהו. כגון שהקנה הבית לאחד ודיוטא 
לאחד, ולענין מקנה גופא דדיוטא לא מיבעיא לן, דכיון 
דדבר המצוי בעולם בשעת הקנאה הוא אפי' תימא נמי דלא 
שייר מקום דיוטא בבית (דיוטא בבית) קני לה ההוא דאקני 
לה נהליה, כי מבעי לך להוציא בה זיזין ולבנות על גבה, 
מי שייר מקום דיוטא בבית ואם רצה לבנות על גבה ממש 
או להוציא בה זיזין מתקרת בית בונה ומוציא, או דילמא 
לא שייר מקום דיוטא בבית, ולא אקני ליה בבית אלא 
שעבודא בעלמא, דלא לימא ליה בעל הבית לבעל דיוטא 
עקור דיוטא דידך שקול וזיל. אי נמי לדין הבית והעליה 
של שנים שנפלו ואין בעל הבית רוצה לבנות, אבל להוציא 
בה זיזין מתקרת הבית או לבנות על גבה ממש דזכותא דלא 
שכיח בשעת הקנאה היא לא את"ל לא הוי שיור חוץ 
מדיוטא העליונה מהו אמר רבא אמר ר"נ את"ל בית לאחד 
ודיוטא לאחד לא הוי שיור חוץ מדיוטא העליונה הוי 
שיור. #
אמר ליה רבי אבא לרב אשי אנן אדריש לקיש 
מתנינן לה. כלומר האי בעיא דבית לאחד ודיוטא לאחד 
לאו אשמעתא דידור פלוני בבית זה ויאכל פלוני פירות 
דקל זה מתנינן לה, אלא אדריש לקיש מתנינן לה, דאמר 
ריש לקיש המוכר בית לחבירו ואמר ליה על מנת שדיוטא 
העליונה שלי דיוטא העליונה שלו, ואליבא דרב זביד 
דאמר שאם רצה להוציא בה זיזין מתקרת הבית מוציא, 
אלמא שיורי שייר מקום דיוטה בבית, דאי לא שייר אמאי 
מוציא בה זיזין בגופו של בית, לימא דיוטא שייר מקום 
דיוטא שמוציאין בו זיזין לא שייר, אלא לאו ש"מ דשיורי 
שייר מקום דיוטא בבית. איבעיא להו בית לאחד ודיוטא 
לאחד מהו, הוי שיור או לא הוי שיור, כלומר מי שייר 
מקום דיוטא בבית ואם רצה בעל הדיוטא להוציא בה זיזין 
מוציא, או דילמא לא שייר מקום דיוטא בבית ואם רצה 
בעל הדיוטא להוציא בה זיזין אינו מוציא. ואת"ל לא הוי 
שיור ולא מצי לאפוקי בה זיזין, אמר חוץ מדיוטא מהו. 
אמר רבא אמר רב נחמן את"ל בית לאחד ודיוטא לאחד 
אפי' בבת אחת לא שייר מקום דיוטא בבית, מכר ואמר 
חוץ מדיוטא העליונה הוי שיור, ואליבא דרב זביד דאמר 
שאם רצה להוציא בה זיזין מוציא. וכן הלכה.#
ואיכא נוסחי דיקי דלית בהו מעיקרא איבעיא להו בית 
לאחד ודיוטא לאחד מהו, אלא הכי אית בהו, א"ל רבי אבא 
לרב אשי אנן אדריש לקיש מתנינן לה, כלומר האי בעיא 
דדקל לאחד ופירות לאחד וחוץ מפירותיו, ומימר(ר)יה 
דרבא אמר ר"נ לאו אדקל ופירות מתנינן לה אלא אדריש 
לקיש מתנינן לה, דמיירי גבי דיוטא וזיזין דאמר ריש לקיש 
המוכר בית לחבירו וא"ל על מנת שדיוטא העליונה שלי 
דיוטא העליונה שלו, ואליבא דרב זביד דאמר שאם רצה 
להוציא  בה זיזין מוציא. איבעיא להו בית לאחד ודיוטא 
לאחד מהו כו' עד סוף שמעתא. והני תרי נוסחי תרויהו חד 
טעמא נינהו, דבתרויהו לא מיירי אלא לענין הוצאת זיזין, 
אבל לענין מקנא דיוטא העליונה אפי' מכר בית לאחד 
ודיוטא לאחד זה קנה בית וזה קנה דיוטא. ולא דאמי 
לפירות דקל ולא לדירת הבית, דאלו פירות הדקל ליתינהו 
בעולם ואלו אויר דיוטא ובנינה איתינהו בעולם. ודירת 
הבית לית בה ממש ואלו דיוטא אית בה ממש. דאלת"ה 
היכא דאמר חוץ מדיוטא נמי מאי הוי, נהי דאקני ליה 
זכותא בתקרת הבית כי נפל ההוא ביתא אזדא לה זכותיה. 
אלא משום דאוירא גופיה מידי דמקני באנפי נפשיה הוא. 
ואע"ג דהני תרי נוסחי חד טעמא נינהו נוסחא בתרא דייק 
טפי. ובין למאן דמתני לה לדרבא א"ר נחמן אדקל ופירות 
ובין למאן דמתני לה אבית ודיוטא תרויהו הילכתא נינהו 
דלא פליגי אהדדי אלא מר אמר חדא ומר אמר חדא ולא 
פליגי, ועוד דתרויהו חד טעמא נינהו ודמיין להדדי:#
#
פט. ואגב ארחיך ש"מ דהלכתא כריש לקיש, ואליבא 
דרב זביד דאמר שאם רצה להוציא זיזין 
בתקרת הבית גופו מוציא, וכ"ש כרב פפא דאמר שאם רצה 
לבנות עלייה על גבה בונה דמיירי לענין אוירא דעלוי 
דיוטא דלאו מכלל הבית הוא:#
#
צ. אמר רב יוסף בר מניומי א"ר נחמן שכיב מרע שכתב 
כל נכסיו לאחרים רואין אם במחלק, מת קנו 
כולן עמד חוזר בכולן ואם בנמלך מת קנו כולן עמד אינו 
חוזר אלא באחרון. כגון שהקנה לזה מקצת ולזה מקצת עד 
שחלק להן כל נכסיו. רואין, אם במחלק שמתחלה היה 
בדעתו להקנות לכולן והתחיל מחלק והולך, לפלוני כך וכך 
ולפלוני כך וכך, ולא הוצרך לעין בין אחד לחבירו, כלה 
חדא מתנה היא, ולגבי כולהו מצוה מחמת מיתה הוי, דהוה 
ליה כמאן דכתב כל נכסיו לחד גברא. לפיכך אם מת קנו 
כולן, עמד חוזר בכולן. ואם כנמלך, שכשהקנה לראשון 
עדיין לא היה בדעתו להקנות לשני, ואח"כ נמלך והקנה 
לשני, וכן לשלישי, אשתכח דכלהו לבד מאחרון מתנת 
ש"מ במקצת הוו, דכי אקני להו לקמאי אכתי לא הוה 
בדעתו לאקנויי ליה לאחרון ולא מידי. וההוא מידי דאקני 
ליה לאחרון הוי שיורא לקמאי. אבל מתנה דאחרון ודאי 
מתנת כותב כל נכסיו היא. הילכך אם מת קנו כולן, והוא 
דקנו מיניה לקמאי, עמד אינו חוזר אלא באחרון דכתב ליה 
כל נכסיו, אבל דקמאי מתנת ש"מ במקצת היא ואם עמד 
אינו חוזר כדבענן למימר קמן.#
ומקשינן ודילמא עיוני קא מעיין. כלומר אפילו כי 
שהי בין מתנה לחברתה נמי בנמלך אמאי אינו חוזר אלא 
באחרון, ודילמא מעיקרא למכתב כל נכסיו הוא דאיכוון, 
והאי דקא שהי בין חד לחבריה עיוני הוא דקא מעיין כמה 
חזי למיתב להאי וכמה חזי למיתב להאי. ופרקי' סתמיה 
דשכיב מרע מידק דייק והדר יהיב. מכלל דהיכא דגלי 
אדעתיה מעיקרא דלחלק כל נכסיו קא מכוין, מוכחא 
מילתא דכי שהי בין מתנה לחברתה עיוני קא מעיין וכותב 
כל נכסיו הוא, ואם עמד חוזר בכולן. והא דאמרינן מת קנו 
כולן, דוקא היכא דלא כתב ליה לשני ממאי דכתב ליה 
לראשון כלום, ולא לשלישי ממאי דכתב ליה לראשון או 
לשני, אבל אי כתב ליה לשני מידי ממאי דכתב ליה 
לראשון, שני קנה מאי דכתב ליה ראשון ולא קנה ולא 
מידי, דקיימא לן חזרה במקצת הויא חזרה בכולהו. ואם 
כתב לאחרון מקצת מה שכתב לאחד מן הראשונים ההוא 
דהדר ביה מיניה במקצת לא קנה ולא כלום בין כשמת בין 
כשעמד, ומתנת אחרון הויא לה מתנת שכיב מרע במקצת 
דבעיא קנין בין כשמת בין כשעמד ולא מצי למהדר ביה:#
#
צא. אמר רב אחא בר מניומי אמר רב נחמן שכיב מרע 
שכתב כל נכסיו לאחרים ועמד אינו חוזר 
חיישינן שמא יש לו נכסים במדינה אחרת. והא דרב נחמן 
לאו כגון דאמר כל נכסי לפלוני ולפלוני היא, דאם כן 
אפילו אית ליה נכסים במדינה אחרת מאי הוי, הא 
אקנינינהו נהליהו, דהא כל נכסי דאית ליה בעולם משמע. 
אלא הכא במאי עסקינן, בכותב כל נכסיו בפרט ולא בכלל, 
כגון שהתחיל מחלק והולך בית פלוני לפלוני וחצר פלונית 
לפלוני ושדה פלונית לפלוני, וכן כל מטלטליו על הדרך 
הזאת, וראינו שלא שייר לעצמו מכל הנכסים הידועים לו 
כלום. אי נמי כגון דאמר כל הנכסים שיש לי בעיר הזאת, 
אע"פ שאין ידוע שיש לו נכסים אחרים במדינה אחרת אם 
עמד אינו חוזר חיישינן שמא יש לו נכסים ממדינה 
אחרת.#
ומקשינן עלה ואלא מתני' דקתני לא שייר קרקע כל 
שהוא אין מתנתו קיימת היכי משכחת לה. ליחוש שמא יש 
לו נכסים במדינה אחרת. א"ר חמא באומר כל נכסי אלו. 
כלומר כגון דאמר כל נכסי אלו יהו לפלוני והתחיל מפרש 
והולך, שדה פלונית לפלוני ובית פלוני לפלוני,  דמאחר 
שסופו לחזור ולהקנותן בפרט אמאי אצטריך למימר כל 
נכסי אלו. אלא הכי קאמר, אין לי נכסים אלא אלו. וכל 
שכן היכא דאמר כל נכסי סתמא. וכי אצטריך גמרא 
למעוטי, היכא דלא אמר כל נכסי אלא שהתחיל מחלק 
והולך בית פלוני לפלוני שדה פלנית לפלוני, שאע"פ 
שנתברר שלא שייר לעצמו מכל הנכסים הידועים לו 
כלום, חיישינן שמא יש לו נכסים במדינה אחרת. #
מר בר רב אשי [אמר] במוחזק שאין לו נכסים במדינה 
אחרת, הילכך אע"ג דלא אמר כל נכסי אלא שחלק כל 
נכסיו הידועים לו ולא שייר כלום, כיון שמוחזק לנו שאין 
לו נכסים אחרים כתב כל נכסיו הוא ואם עמד חוזר. וליכא 
למימר דמר בר רב אשי באומר כל נכסי קאמר, דא"כ לא 
שנא במוחזק שיש לו נכסים אחרים ולא שנא במוחזק שאין 
לו נכסים אחרים הרי הקנה כל נכסיו ולא שייר כלום, וא"כ 
היכי משכחת לה דאיכא לפלוגי בין מוחזק לשאינו מוחזק, 
אלא במחלק והולך וכדאמרן.#
ואם נפשך לומר דהא דרב חמא ודמר בר רב אשי לאו 
אמתני' קיימי, דמתני' באומר כל נכסי סתם מתוקמא 
לדברי הכל, אלא תרויהי אדרב נחמן קיימי, דרב חמא 
מוקים לה לדרב נחמן דאמר חיישינן כגון דאמר כל נכסי 
אלו דמשמע דלא אקני להו אלא הני ולא נכסים שיש לו 
בעיר אחרת, אבל מתניתין באומר כל נכסי סתם מיתוקמא 
לדברי הכל. ומר בר רב אשי אמר הא דרב נחמן לא 
מיתוקמא באומר כל נכסי אלו אלא במחלק נכסיו ונראה 
שלא שייר כלום אלא שמוחזק לנו שיש לו נכסים במדינה 
אחרת, ואע"ג דלא ברירא מילתא אלא בקלא בעלמא 
חיישינן. #
ובין לפירושא קמא ובין לפירושא בתרא רב חמא ומר 
רב בר אשי לא פליגי אהדדי ותרויהו הילכתא נינהו. מיהו 
מסתברא כפירושא קמא. הילכך שכיב מרע שכתב כל 
נכסיו לאחרים, כגון שאמר כל נכסי סתם, מסתמא כל 
נכסיו הקנה, אפי' נכסים שיש לו בסוף העולם, לפיכך אם 
עמד חוזר, ואע"פ שנתברר שיש לו נכסים בעיר אחרת, 
שהרי הכל הקנה. ואם אמר כל נכסי אלו לא הקנה אלא 
נכסים שיש לו באותה העיר, הילכך אם עמד אינו (חזור) 
[חוזר] אע"פ שלא הוחזק שיש לו נכסים במדינה אחרת, 
חיישינן שמא יש לו נכסים במדינה אחרת. ואם (כן) היה 
מחלק נכסיו לאחרים ונראה שלא שייר כלום לעצמו, 
ואפי' נתברר שאין לו נכסים אחרים כאן, אם עמד אינו 
חוזר, חיישינן שמא יש לו נכסים במדינה אחרת והויא לה 
מתנת שכיב מרע במקצת. במה דברים אמורים אם היה 
מוחזק אצל מכיריו שאין לו נכסים במדינה אחרת, או 
שהיה מחלק והולך שדה פלנית לפלוני ואמר כל נכסי אלו, 
שמע מינה אין לו נכסים אלא אלו, ואם עמד חוזר.#
ברם צריך את למידע דכל היכא דקאמרי' בהאי ענינא 
אם עמד אינו חוזר מחמת חששא דיש לו נכסים במדינה 
אחרת, הויא לה כמתנת שכיב מרע במקצת לכל מילי, 
דבעיא קנין בין בשמת בין בשעמד, ואי לא קנו מיניה אף 
על גב דמית נמי לא קנה, דהשתא לאפוקי ממונא מחזקת 
מאריה חיישינן שמא יש לו נכסים במדינה אחרת, לאקומי 
ממונא בחזקת נותן לא כל שכן:#
#
צב. איבעיא להו חזרה במקצת הויא חזרה בכלהו או 
לא. כגון שכתב כולן לראשון, וחזר וכתב 
מקצתן לשני, ומת, מי אמרי' כיון דהדר במקצת גלי 
אדעתיה דלא ניחא ליה בההיא מתנתה קמיתא כלל, והוה 
ליה כמ"ד מעיקרא כל נכסי לראובן וחזר ואמר לא כי אלא 
מחצית נכסי לשמעון, דמשמע דלא ניחא ליה דליקני 
ראובן כלל, ואע"ג דמית לא הויא מתנה, דכל שאלו עמד 
חוזר חוזר במתנתו, הילכך ההוא מקצת דהדר כתביה 
לשני קני ליה שני ושארא הדר לרשותא דנותן וזכו ביה 
יורשין. או דילמא לא הויא חזרה בכלהו, ומאי דהדר הדר, 
וממאי דלא הדר בהדיא לא הדר.#
ת"ש כלן לראשון ומקצתן לשני שני קנה ראשון לא 
קנה מאי לאו בשמת. ואמטול הכי ראשון לא קנה דחזרה 
במקצת הויא חזרה בכולהו. ודחינן לא בשעמד. ואמטול 
הכי ראשון לא קנה, דאע"ג דלא הויא חזרה בכולהו על 
כרחיך הא לא שייר ולא לנפשיה ולא מידי, ואם עמד 
חוזר. הכי נמי מסתברא דמתניתא בשעמד מיתוקמא,  
דקתני סופא מקצתן לראשון וכולן לשני ראשון קנה שני 
לא קנה אי אמרת בשלמא בשעמד משו"ה לא קנה שני, 
דגבי שני כותב כל נכסיו הוא ואם עמד חוזר, אבל ראשון 
משכחת לה דקנה דמתנת ש"מ במקצת היא דבעיא קנין 
ואם עמד אינו חוזר, אלא אי אמרת בשמת תרויהו נמי 
.דח#
ליקנו. דנהי נמי דגבי שני כותב כל נכסיו הוא, כי חייא 
מיהא ליקני, אלא לאו בשעמד. ומדסופא בשעמד רישא 
נמי בשעמד. א"ל רב יימר לרב אשי ותהוי נמי רישא 
בשעמד אי אמרת בשלמא חזרה במקצת הויא חזרה 
בכולהו היינו דשני מיהת קנה דכיון דכתב כולן לראשון 
וחזר וכתב מקצתן  לשני, וס"ל דכמאן דהדר מכלהו בהדיא 
דמי, אשתכח דמתנתיה דשני מתנת שכיב מרע היא דהא 
לא אקני ליה אלא מקצת ושארא שייריה לנפשיה. ומשכחת 
ליה דקני כגון דקנו מיניה דאע"ג דעמד אינו חוזר. אלא אי 
אמרת חזרה במקצת לא הויא חזרה בכולהו, ואכתי שארא 
דלא אקנייה לשני בחזקת ראשון הוא, א"כ לגבי תרויהו 
כותב כל נכסיו הוא, וכיון דעמד לו חד מיניהו לא ליקני. 
#
ואסיקנא והילכתא חזרה במקצת הויא חזרה בכולהו. 
רישא משכחת לה בין בשמת בין בשעמד סיפא לא משכחת 
לה אלא בשעמד. כלומר רישא דקתני כולן לראשון 
ומקצתן לשני שני קנה ראשון לא קנה, משכחת לה בין 
בשמת בין בשעמד, דכיון דכתב כולן לראשון וחזר וכתב 
מקצתן לשני בטלה לה תפקדתיה [ד]ראשון לגמרי, דקי"ל 
חזרה במקצת הויא חזרה בכלהו, ואמטול הכי ראשון לא 
קנה בין בשמת בין בשעמד, וכיון דבטלה לה תפקדתיה 
דראשון לגמרי הויא לה דשני דאקני ליה מקצתן מתנת 
ש"מ במקצת דקניא בין בשעמד בין בשמת. וסופא דקתני 
מקצתן לראשון וכלן לשני ראשון קנה שני לא קנה לא 
משכחת לה אלא בשעמד, ואמטול הכי ראשון קנה דמתנת 
ש"מ במקצת היא דקניא בין בשמת בין בשעמד, והוא דקנו 
מיניה. ושני לא קנה בשעמד, דגבי שני כותב כל נכסיו 
הוא, ואע"ג דקנו מיניה אם עמד חוזר. אבל בשמת לא 
משכחת לה דשני לא קנה, דנהי נמי דלגבי שני כותב כל 
נכסיו הוא, כיון דמית מיהא ליקני, ואשתכח דראשון קני 
מאי דאקני ליה ושני קאני שארא. והיינו דאמרי' לעיל אי 
אמרת בשלמא בשעמד משו"ה שני לא קנה, אלא אי אמרת 
כשמת תרויהו נמי ליקנו כדפרישנא, דשמע מינה דהא 
דאמרי' סופא לא משכחת לה אלא בשעמד, לאו משום 
סירכא דראשון קנה קאמרינן, אלא משום סירכא דשני לא 
קנה (הויא) [הוא] דקאמרינן, והכי קאמר סופא דקתני 
ראשון קנה שני לא קנה לא משכחת לה [אלא] בשעמד דאי 
בשמת תרויהו נמי קנו כדברירנא:#
#
צג. איבעיא להו הקדיש כל נכסיו מהו הפקיר כל 
נכסיו מהו חלק כל נכסיו לעניים מהו. 
וגבי ש"מ קא מבעיא לן, היכא דאקדיש כל נכסיו, או 
הפקירן, או חלקן לעניים, ועמד, מהו. מי יכיל למהדר 
ביה, דאי הוה ידע דחיי לא הוה יהיב לכלהו נכסי, דלא 
שביק איניש נפשיה ויהיב לאחרים, אבל מקדיש דמצוה קא 
עביד אע"ג דמסיק אדעתיה דחיי גמר ומקדיש, ואע"ג 
דעמד אינו חוזר, או דילמא לא שנא. את"ל מקדיש כיון 
דמצוה קא עביד גמר ואקדיש, הפקיר מהו, מי אמרינן כיון 
דלאו מצוה קא עביד ודאי לאו אדעתא דהכי אפקיר אם 
עמד חוזר, או דילמא כיון דמסיק אדעתא דאיהו גופיה 
מצי קדים וזכי בהו לנפשיה גמר ואפקיר ואע"ג דעמד נמי 
אינו חוזר. ואת"ל אינו חוזר, חילק כל נכסיו לעניים מהו, 
כיון דמצוה קא עביד גמר וחלק, או דילמא כיון דקי"ל 
המבזבז אל יבזבז מחיים יותר מחומש לאו מצוה קא עביד, 
ואי הוה ידע דחיי לא הוה פליג להו לכלהו נכסיה. וכלהו 
עלו בתיקו, הילכך מספיקא מצי למהדר ביה, דנכסי 
בחזקתיה דנותן קיימי*. דאי לא תימא הכי, מתנה גופה 
היכא דלא כתיב בה שכיב מרע הייתי, דקאמרי רבנן 
המוציא מחבירו עליו הראיה, אמאי מצי הדר ביה. אלא 
לאו שמע מינה דכל כהאי גוונא נכסי בחזקת נותן קיימי 
והמוציא מחבירו עליו הראיה. ומאי שנא מדרב נחמן דאמר 
חיישינן שמא יש לו נכסים במדינה אחרת, אלמא מספיקא 
מוקמינן להו לנכסי בחזקת מקבל מתנה. שאני התם דלא 
אתברר דכותב כל נכסיו הוא ולא מחזקינן ליה בהכי אלא 
בראיה:#
#
צד. א"ר ששת יטול יזכה ויחזיק ויקנה כולן לשון מתנה 
הן. ונפקא מינה דאי אמר הכי אפי' גבי מי 
שאין ראוי ליורשו, א"נ גבי פשוט במקום בכור, דבריו 
קימין. במתניתא תאנא אף יחסין ויירש בראוי ליורשו ור' 
יוחנן בן ברוקה היא. ודוקא בראוי ליורשו כדאמרן, אבל 
למי שאין ראוי ליורשו לא מהנייא לשון ירושה, דהו"ל 
מתנה על הכתוב שבתורה.#
#
וה"מ בשכיב מרע, אבל בבריא לא אשכחן לישנא דיטול 
או יחזיק דלהוי משמע לשון מתנה0. תדע דהא לישנא 
דיחזיק גבי רובא דאינשי למעבד בה חזקה משמע כדתנן 
חזקת הבתים במחזיק, וגבי מאן דמקני בחזקה קאמרינן 
דשלא בפניו צריך למימר ליה לך חזק וקנה, דשמעת מינה 
דלישנא דחזקה שייכא טפי גבי ההוא מעשה דקיימא חזקה 
בגויה מענין הקנאה. ואם כן כי אמר יחזיק בבריא היכי 
קני, ודילמא למיעבד ביה חזקה בעלמא קאמר ליה, וכל 
כמא דלא אמר ליה לך חזק וקנה אע"ג דאחזיק נמי לא קני. 
ואי נמי קנו מידו הוה ליה כמי שקנו מידו לחלוק דקנין 
דברים בעלמא הוא. והוא הדין גבי לישנא דיטול, כיון 
דמשמע נמי לישנא דמשקל בעלמא לא קני. ואפילו היכא 
דאמר יטול לעצמו, דהא לא אקני ליה מידי עד דשקיל 
דמטי ממונא לידיה ואי לא קני מהיכא שקיל. והוא הדין 
גבי יחלוקו פלוני בנכסי וגבי יאכל פלוני פירות דקל זה, 
אע"ג דבאו לעולם כולהו חד טעמא נינהו.#
וכי תימא אי הכי מאי שנא גבי שכיב מרע דמשמע הני 
לישני לשון מתנה ומאי שנא בבריא דלא משמע לשון 
מתנה. שתי תשובות בדבר, חדא דגבי שכיב מרע כיון 
דאיכא דמפיק להו להני לישני בענין הקנאה, ללשון הקנאה 
גמורה קא מיכוון, דהא אין אדם משטה בשעת מיתה. והאי 
דמספקא לן גבי יראה בהן ומאי דדמי ליה, משום דלא 
בריר לן אי משמע להו לאינשי הני לישני לשון מתנה ואי 
לא, אבל בבריא לא מיבעיא היכא דרובא משמע להו ענינא 
אחרינא דלאו לשון הקנאה, אלא אפילו היכא דאיכא 
מיעוטא דמשמע להו ענינא אחרינא דלאו לשון הקנאה, 
אע"ג דרובא משמע להו לשון הקנאה, לא אזלינן בתר רובא 
לאפוקי ממונא מחזקת מאריה, דאימור רצה לשחק בו. 
מידי דהוה אגט היכא דאמר כתבו ולא אמר תנו, וגבי 
הודאה היכא דלא אמר קני לך הוא וכל שעבודא דאית 
ביה, דמהני בשכיב מרע, מה שאין כן בבריא עד דאמר 
נתונין לך או מכורין או קנויין, ומאי דדמי להני. דאי לא 
תימא הכי, גבי שטר מכר ומתנה דבעי מכתב ליה (שדה) 
[שדי] מכורה לך שדי נתונה לך במתנה, למה לי למכתב 
ליה נתונה, תסגי ליה שדי לך. ואי משום ההיא דתניא גבי 
מרוני צפונו לפלוני ועמו מאה צאן ומאה חביות, הא בהדיא 
אסיקנא בפרקא קמא דקידושין (כו,ב) דלאו בהני לישנא 
בלחוד סגיא אלא אגב וקני נמי בעינא. #
וכל שכן לזה במתנה ולזה בירושה דלא מהני לשון 
מתנה דהאי לשווייה ללשון ירושה דהאיך לשון מתנה, 
דהא גבי אגב דכולה חדא הקנאה היא ולא סגיא להו 
למטלטלי בלשון הקנאה דאמר ליה גבי קרקע עד דאמר ליה 
נמי לשון הקנאה גבי מטלטלי דמקני ליה אגבה, וכל שכן 
משדה לשדה ומגברא לגברא דלא מהני. והוא הדין גבי 
יטול ויחזיק יחלוק ויאכל, דמהני בשכיב מרע, מה שאין 
כן בבריא. וההיא דאמרינן בפרק יש נוחלין (לעיל קלא,א) 
יסבון תנן, דשמעת מינה דלישנא דיסבון מהני בבריא, 
תנאי שאני, וכבר ברירנא התם. #
וכל שכן גבי לישנא דתנו ותנתן דמהנו בשכיב מרע ולא 
מהנו בבריא, דצואה היא, והקנאה בצואה לא שייכא דקנין 
דברים בעלמא הוא, ולא אשכחן דמהניא בבריא אלא היכא 
דמסריה לממונא לשליש ואמר ליה תן חפץ זה או מנה זה 
לפלוני דהוה ליה כזכה כדאיתא בסוף פירקא קמא דגיטין 
(יא,ב). אי נמי במשליש מעותיו להוליכן לאחר או לעשות 
לו בהן דבר ידוע ומת השליש עד שלא עשה שליש מה 
שהושלש בידו, דקימא לן מצוה לקיים דברי המת. ולאו 
מטעמא דהקנאה הוא, דהא גבי הולך דקימא לן לאו כזכה 
ואם בא לחזור חוזר, ואפי' הכי אם מת משלח עד שלא חזר 
בו אע"פ שלא הגיע הממון ליד המשתלח אמרי' מצוה 
לקיים דברי המת, ואלו גבי שכיב מרע אע"ג דלא אתפשיה 
לממונא לשליש קני. אי בעי תימא מטעמא [ד]מצוה לקיים 
דברי המת, וכי היכי דגבי הקנאה לא אצרכוה לחד מאנפי 
הקנאות שלא תטרף דעתו עליו, גבי צואה נמי לא אצרכי 
לאתפושיה לממונא לשליש שלא תטרף דעתו עליו. ואי 
בעי תימא לא שנא גבי יטול יחזיק וכיוצא בהן דלשון 
הקנאה הוא, ולא שנא גבי תנו דלשון צואה הוא, כולה 
מילתא גבי ש"מ מטעמא דלשון מתנה הוא, דכל היכא 
דמוכחא מילתא דלאקנאה גמורה קא מכוון כמאן דאמר 
בלשון הקנאה גמורה דמי, דכי היכי דלא אטרחוה רבנן 
לאצרוכי חד מאנפי הקנאה שלא תטרף דעתו עליו, הכי 
נמי לא אטרחוה לאקנויי בלשון מתנה ממש שלא תטרף 
דעתו עליו. והאי דמספקא לן גבי יראה בהן וכיוצא בו 
משום דלא מוכח מילתא דלהקנאה גמורה קא מכוין. תדע 
מדאמרינן בפרק מי שאחזו קרדיאקוס (גיטין עב,ב) גיטו 
כמתנתו מה גיטו כיון דאמר כתבו אע"ג דלא אמר תנו אף 
מתנתו כיון דאמר תנו ואע"ג דלא קנו מיניה, דשמעת מינה 
דטעמא דמהני ביה לישנא דלא מהני בבריא מטעמא דלא 
בעי חד מאנפי ההקנאות הוא שלא תטרף דעתו עליו. והאי 
דאמרינן אע"ג דלא קנו מיניה, לאו למימרא דבבריא כי 
האי גונא דאמר תנו כי קנו מיניה קני, אלא למימרא דאי 
בבריא לא קני עד דקנו מיניה בלישנא דמהני, דכל היכא 
דבעי קנין מסתמא לשון הקנאה גמורה בעי, דאי לאו הכי 
הוה ליה קנין דברים בעלמא דלא קני. ובפרק האומר 
התקבל גט זה לאשתי ארוחנא בה טפי.#
וכי תימא אי הכי גבי ידור פלוני בבית זה יאכל פלוני 
פירות דקל זה נמי, כיון דמוכחא מילתא דלאקנוייה ליה 
הדירה והפירות קא מכוין, ליהוי כמאן דאמר תנו בית זה 
לפלוני וידור בו תנו דקל זה לפלוני ויאכל פירותיו, שאני 
התם דכיון דלא מצי לאקנויי ליה הדירה והפירות אלא אגב 
גופא, ואיהו לא איכוון לאקנויי ליה אלא הדירה והפירות 
בלחוד, עיולי בהקנאתו מידי אחרינא דלא איכוון לאקנויי 
ליה לא אמרי':#
#
צה. איבעיא להו [קמט,א] יהנה בהן מהו יראה בהן 
מהו יעמוד בהן מהו. מי מהנו גבי שכיב 
מרע או לא. ואלו כולן עלו בתיקו. וכיון דלא איפשיט  לן 
אי לשון הקנאה הוא ואי לא, לא קנו:#
#
צו. איבעיא להו מכר כל נכסיו מהו. ובשכיב מרע קא 
מיבעיא לן, היכא דמכר כל נכסיו ועמד אי 
יכיל למהדר ביה ואי לא. מי אמרינן נותן הוא דיכיל 
למהדר ביה דהא לא שביק מידי לנפשיה וסתמיה מחמת 
מיתה קא יהיב, אבל מוכר דנפישי דמיה גביה אימור כי 
זבין עליהו קא סמיך ולאו מחמת מיתה קא מזבין, או 
דילמא מוכר נמי לא עביד דמזבין כולהו נכסי אלא מחמת 
מיתה, דאי הוה ידע דחיי לא הוה מזבין להו לכלהו דחייש 
דילמא מגנבי מיניה זוזי.#
זימנין אמר רב יאודה אמר רב אם עמד חוזר וזימנין 
אם עמד אינו חוזר ולא פליגי לישני אהדדי הא דאיתינהו 
לזוזי בעיניהו והא דפרעניהו בחובו. דאי איתנהו לזוזי 
בעיניהו לא יכול למהדר ביה, דעליהו קא סמיך, פרעינהו 
בחובו יכיל למהדר ביה, דאגלאי מילתא למפרע דכי 
זבינהו לנכסי אדעתא דמפרעינהו לזוזי בחובו הוא דזאבין, 
ולאו לשיורינהו לנפשיה. ומסתברא דדוקא דפרעינהו 
בחובו, דכיון דקדים חוביה לזבוניה הוכיח סופו על 
תחילתו, אבל יהבינהו במתנה, אי יהבינהו לאלתר מוכחא 
מילתא דאדעתא דהכי זבין ואם עמד חוזר בשתיהן, ואי 
לאחר זמן דדמי לנמלך, אם עמד חוזר במתנתו ואינו חוזר 
בנכסים. ואין צריך לומר היכא (דננבו) [דנגנבו] או אבדו 
דלא יכיל למהדר בנכסים, דודאי מעיקרא אדמייהו קא 
סמיך. הדין הוא סברא דידן, ואיכא מרבואתא דכתבי 
איפכא, ולא דייק גבן מהני טעמי דכתבינן:#
#
צז. איבעיא להו שכיב מרע שהודה מהו. כגון שהודה 
שממון זה של פלוני הוא, מי יכיל למהדר 
ביה או לא. ובמצוה מחמת מיתה קא מיבעיא לן, אי נמי 
במסוכן דסתמיה מצוה מחמת מיתה הוא. מי אמרינן 
לאקנויי קא מכוון והויא לה מתנת שכיב מרע היכא 
דמוכחא מילתא דמחמת מיתה קא יהיב דיכיל למהדר ביה, 
או דילמא להודאה גמורה קא מיכוון והוה ליה כבריא 
שהודה דלא יכיל למהדר ביה.#
ת"ש  דהודאה גמורה היא, דאיסור גיורא הוו ליה 
תריסר אלפי זוזי בי רבא רב מארי בריה הורתו שלא 
בקדושה ולידתו בקדושה הוה אמר רבא היכי קני להו רב 
מארי להני זוזי אי בירושה גר לאו בר ירושה הוא. דאע"ג 
דקימא לן דגוי יורש אביו דבר תורה כדאיתא בפרקא קמא 
דקידושין (יז,ב) הני מילי כל כמא דלא אגיור, אבל גר את 
הגר אינה לא מדברי תורה ולא מדברי סופרים כדאיתא 
התם. מאי טעמא, דגר שנתגייר כקטן שנולד דמי ולא 
מיחס בתר אבוה. דבדין הוא דאפילו גר את הגוי נמי לא, 
אלא התם תקינו ליה רבנן גזרה שמא יחזור לסורו, וגבי גר 
את הגר דלא שייך למגזר לא תקון רבנן. ורב מארי אי 
הואי הורתו ולידתו בקדושה הוה ירית ליה לאבוה דבר 
תורה, השתא דהורתו שלא בקדושה אע"ג דלידתו בקדושה 
הוה ליה כגר את הגר דלא ירית ליה. #
ואי  במתנה מתנת שכיב מרע כירושה שויוה רבנן כל 
היכא דאיתיה בירושה איתיה במתנה וכל היכא דליתיה 
בירושה ליתיה במתנה. כלומר מתנת שכיב מרע למי 
שאינו ראוי ליורשו דקדים בה מקבל מתנה לכל אדם 
כירושה שויוה רבנן, כמאן דירית לה מקבל ירושה שהיורש 
קודם בה לשאר יורשין דהיינו ירושת הבנים את האב 
דליכא דקדים להו בגוה משם אחר כדבעינן לברורי לקמן. 
וכיון דכירושה שויוה רבנן לא עדיפא ליה למקבל 
מירושה, כל היכא דאיתיה למקבל בירושה כי האי גוונא 
דראוי לירש את אביו איתיה במתנה אפי' ממי שאינו ראוי 
ליורשו, וכל היכא דליתיה למקבל בירושה כי האי גוונא 
כגון שאין הורתו בקדושה דאינו ראוי לירש את אביו 
ליתיה במתנה ממי שאינו ראוי ליורשו. ורב מארי כיון 
דאין ראוי לירש את אביו דהא הורתו שלא בקדושה ליתיה 
במתנת שכיב מרע ממי שאינו ראוי ליורשו ואפי' מאביו 
כדבעינן לברורי טעמא לקמן. ואי במשיכה ליתינהו גבי 
דאיסור כי היכי דלימשכינהו רב מארי מיניה, ואי בחליפין 
אין מטבע נקנה בחליפין ואי אגב ארעא לית ליה ארעא 
ואי במעמד שלשתן אי שלח לי לא אזילנא לגביה.#
מתקיף לה רב איקא בריה דרבי אמי אמאי ולודי איסור 
דהני זוזי דרב מארי נינהו וליקנינהו באודיתא אדהכי 
והכי נפק אודיתא מבי איסור איקפד רבא אמר קא מגמרי 
טענתא לאינשי ומפסדו לי. ושמע מינה דהודאת שכיב 
מרע לאו מתנה היא אלא הודאה גמורה היא, דאי ס"ד 
מתנה היא היכי קני להו רב מארי להני זוזי באודיתא, והא 
לאו בר ירושה הוא וכל דליתיה בירושה ליתיה במתנה, 
אלא לאו ש"מ דהודאה גמורה היא, ואמטול הכי אהני ליה 
לרב מארי. וכיון דהודאה היא ולאו מתנה היא הויא לה 
כהודאת בריא ולא מצי למהדר ביה. והוא הדין נמי לענין 
מילי דלא מיקנו במתנה, כגון דבר שלא בא לעולם ודבר 
שאינו  ברשותו, כגון מלוה וגזל וכיוצא בהן, אע"ג דלא 
מיקנו במתנה מיקנו בהודאה. וכן הלכתא:#
#
#
צח. ושמעינן מהאי מעשה דאיסור כמה מילי. שמעינן 
מינה דגר שאין הורתו בקדושה אע"פ 
שלידתו בקדושה אינו יורש את אביו. והוא הדין לאחיו 
ולשאר מורישין הבאין מכח האב, ואע"פ שאין שם יורש 
אלא הוא. ואם מת אביו כל המחזיק בנכסיו זכה בהן. אבל 
יורש הוא את אמו, דכיון דלידתו בקדושה על כרחיך 
בתרה שדינן ליה וברא הוא וירית לה. ובהדיא גרסינן 
בפרק נושאין על האנוסה ועל המפותה (יבמות צז,ב) היתה 
הורתן שלא בקדושה ולידתן בקדושה לא חולצין ולא 
מיבמין אבל חייבין משום אשת אח, אלמא כל היכא 
דלידתן בקדושה אע"פ שלא היתה הורתן בקדושה אית 
להו חייס האם בדאורייתא דהא חייבין קתני, והוא הדין 
לענין ירושה שיורשין את אמן דאידי ואידי חד טעמא 
הוא. ואע"ג דדרשינן מטות להקיש מטה האם למטה האב, 
הני מילי במידי דשייך לאקושינהו להדדי, כגון היכא 
דמיחס בתר אימיה ולא מיחס בתר אבוה לא מקשינן להו 
להדדי. תדע דהא לית ליה מטה האב כי היכי דליקיש מטה 
האם למטה האב. והכי נמי מסתברא, דאי ס"ד לכל מילי 
מקשינן להו, יהא הבן קודם לכל אדם בנכסי האם כמו 
שהוא בנכסי האב, ונפקא מינה לאקדומי בנים לבעל בנכסי 
האם, וקרא דהסבת הבעל מיבעי לי להיכא דליכא בן. אלא 
מאי אית לך למימר, כיון דלא שייכא ירושת הבעל אלא 
גבי אם לא מקשינן מטה אם למטה האב, הכא נמי גבי 
הורתו שלא בקדושה ולידתו בקדושה, כיון דלית ליה אלא 
חייס האם לא מקשינן מטה האם למטה האב. #
#
ושמעינן נמי דמתנת שכיב מרע למי שאינו ראוי 
ליורשו באותה שעה, כגון בת במקום בן ואחר במקום בת, 
והוא הדין למי שאינו ראוי ליורשו כלל, כירושה שויוה 
רבנן. כל היכא דאיתיה למקבל מתנה בירושה, דראוי לירש 
את אביו, כגון שהורתו ולידתו בקדושה, איתיה נמי 
במתנת שכיב מרע למיקנא באמירה בעלמא, אפילו מגר 
בעלמא. וכל היכא דליתיה למקבל מתנה בירושה לירש את 
אביו, אע"ג דאיתיה בשאר ירושה, ליתיה במתנת שכיב 
מרע ממי שאינו ראוי ליורשו, ואפי' מישראל, ואפי' 
מאביו גר. דהא רב מארי הורתו שלא בקדושה ולידתו 
בקדושה הוה וראוי לירש את אמו הוה כדברירנא, ואין 
צריך לומר לירש את בניו, ואפי' הכי קאמרינן דכיון 
דליתיה בירושה לירש את אביו ליתיה במתנה אפי' מאביו 
וכל שכן מאיניש מעלמא, דכי שויוה רבנן כירושה לאו 
ככל ירושה דעלמא שויוה אלא כירושת הבנים את האב 
בלחוד שויוה.#
וטעמא דמילתא דקימא לן דמתנת שכיב מרע לא בעיא 
חד מאנפי הקנאה אלא באמירה בעלמא קני. וקימא לן נמי 
דלא קניא מידי אלא לאחר מיתה. וקיימא לן נמי דכל 
דתקון רבנן כעין דאורייתא תקון, ואי לאו דאיכא 
מדאורייתא זכיה כי האי גוונא דלא בעיא חד מאנפי זכייה 
והקנאה ולא קנייא מידי אלא לאחר מיתה, לא הוו מתקני 
לה רבנן. ולא אשכחן בדאורייתא כי האי גוונא אלא 
בירושה בלחוד. ואע"ג דהני אנפי דאמרן משכחת להו בין 
בירושת הבנים את האב בין בשאר ירוש[ו]ת, היינו טעמא 
דלא שויוה אלא בירושת הבנים את האב משום דקדים בה 
מקבל מתנה (ו)לשאר יורשין הבאים משם אחר דלאו מתנת 
שכיב מרע, ולא אשכחן בירושה כי האי גוונא אלא בירושת 
הבנים את האב דקדים בה היורש לשאר היורשין הבאים 
משם אחר. דאי כשאר ירושות כל חדא מיניהי זימנין 
דאיכא דקדים ליה ליורש בגוה משם ירושה אחריתי, 
דאפילו ירושת הבן את אמו הרי בעלה קודם בה לבנים, 
וירושת הבעל נמי היכא דנתגרשה הרי שאר כל היורשין 
קודמין בה לבעל, וכל שכן שאר ירושות כגון ירושת האב 
את הבנים והאחים ואחי האב, שהבנים קודמין בהן לעולם 
לשאר יורשין. ואשתכח דאי הוו משוו לה למתנת שכיב 
מרע כשאר ירושות לאו מירושת הבנים את האב, הוה 
דינא דכל היכא דאית ליה לנותן יורש דלא ליקני מקבל 
מתנה ולא מידי, דהא בשאין ראוי ליורשו עסקינן, ולא הוה 
מהנייא תקנתא דרבנן ולא מידי. #
אלא לא משכח לה דמהני בה לשוויה כירושה אלא 
בירושת הבנים את האב דליכא דקדים להו בגוה משם 
אחר. דאע"ג דכי נפישי בנים לא שקיל לה חד מיניהו 
לכולה ירושה אלא כל חד וחד ירית חולקיה, ולא עוד אלא 
שאין לבת במקום הבן כלום, ואפילו הכי איתה לבת במתנת 
שכיב מרע ואפילו במקום בן, כדאשכחן במעשה דאמן של 
בני רוכל (לקמן קנא,א). והוא הדין אפי' ממי שאינה ראויה 
ליורשו כלל. שאני התם דשם הבנים את האב אחת היא, 
וכי קאמרינן דליכא דקדים להו בגוה משם ירושה אחת 
קאמרינן, דאלו מאותו השם אע"ג דכל היכא דכי הדדי 
ניניהו ירתי כהדדי, וכל היכא דעדיפי מהדדי כגון בנים 
לגבי בנות קדמי להדדי, כולה חדא ירושה היא. והוא הדין 
גבי מתנת שכיב מרע, דאע"ג דלא קדים ליה למקבל  איניש 
אחרינא בגוה משם אחד, היכא דנפישי מקבלי מתנות כיון 
דכולהו כהדדי נינהו ומשם אחד קאתו וחדא תקנתא היא 
לכולהו, כל חד וחד מאי דיהיב ליה נותן הוא דשקיל. והוא 
הדין לענין קדימה, היכא דאלימא חדא מחברתה, כגון 
קמיתא ובתריתא בחד ממונא, בתריתא זכייה ולית לה 
לקמייתא ולא מידי, דאפי' חזרה במקצת הויא חזרה 
בכולהו. ואי לאו בתריתא הויא זכיא קמייתא דומיא דבנות 
במקום בנים #
והרי אתברר לך דכולה מילתא כי איתקון כעין 
דאורייתא אתקון דומיא דירושת הבנים את האב. וכי 
קאמרינן סתמא כירושה שויוה רבנן, כירושה דומיא 
דמתנה דקדים בה מקבל לכל אדם קאמרי', היינו ירושת 
הבנים את האב, מה שאין כן בשאר ירושות דאי איכא 
אחרינא דקריב טפי מניהו אפי' משם אחד איהו קדים. 
וכיון דכירושת הבנים את האב שויוה לא אלימא ליה 
למקבל טפי מהיכא דנפלה לה בירושה מאביו, דכל היכא 
דאיתיה למקבל בירושה לירש את אביו איתיה במתנה 
אפי' ממי שאינו ראוי ליורשו, ואפילו היכא דליתיה לנותן 
בירושה. וכל היכא דליתיה למקבל בירושה לירש את 
אביו,   ואע"ג דאיתיה בשאר ירושות, ואיתי' נמי לנותן 
בירושה, ליתיה למקבל במתנה ממי שאינו ראוי ליורשו, 
דכל דתקון רבנן כעין דאורייתא תקון, וכל היכא דלא 
שייכא גבי מקבל מדאורייתא זכייה וכיוצא בה לא תקון 
רבנן.#
והני מילי ממי שאינו ראוי ליורשו, אבל ממי שראוי 
ליורשו אע"ג דליתיה למקבל בירושה לירש את אביו קני. 
ונפקא מינה למעשה דרב מארי ומאי דדאמי ליה, דאע"ג 
דלא קני מאביו וכל שכן משאר אינשי דלא חזי למירתניהו 
דהא אינו ראוי לירש את אביו, כיון דראוי לירש את אמו 
קני מינה במתנת שכיב מרע אפי' לאפקועי שאר בנים 
שהורתן ולידתן בקדושה. ולא מיבעיא בלשון ירושה 
דאפי' מדאורייתא נמי קני, כרבי יוחנן בן ברוקה דאמר אם 
אמר על מי שראוי ליורשו דבריו קיימין, ואפי' על בן בין 
הבנים ובת בין הבנות כדקתני לה בהדיא בפרק יש נוחלין 
(לעיל קמז,ב ד"ה ודיקא), אלא אפילו בלשון מתנה דלא קני 
אלא מדרבנן כדברירנא בפרקין בשמעתתא דמנין למתנת 
שכיב מרע (קמז,א), כל היכא דראוי לירש את הנותן באותה 
שעה אע"ג דאין ראוי לירש את אביו נמי קני. דכי אמרינן 
דכל היכא דליתיה בירושה לירש את אביו ליתיה במתנה, 
הני מילי ממי שאין המקבל ראוי ליורשו, דכיון דאינו ראוי 
לירש את הנותן אי ליתיה נמי בירושה לירש את אביו 
אשתכח דליתיה מדאורייתא בירושה כי האי גוונא, וכל 
דתקון רבנן לא תקון רבנן אלא כעין דאורייתא כדברירנא 
טעמא לעיל. אבל היכא דאיתיה בירושה לירש את הנותן, 
אע"ג דליתיה בירושה לירש את אביו, תקינו ליה רבנן 

