ואסיקנא לא דכולי עלמא לא מצי א"ל מפקיד לשומר 
שטרך בידי מאי בעי, והכא גבי יתמי בהא קמפלגי דמר 
סבר אם איתא דפרעיה מימר הוה אמר קמי עדים בשעת 
מיתה או מקמי הכין, ומדלא אמר ש"מ ברשותיה הוה קאי, 
ואמטול הכי לא טענינן להו ליתמי דידיה ולא מידי, אלא 
נשבע בעל השטר וגובה כולו. ומר סבר אימור מלאך 
המות הוא דאנסיה. ולא הספיק לומר עד שמת, הילכך 
נשבע וגובה מחצה. #
וכי תימא אי ס"ד טעמא דלא טענינן להו ליתמי טענת 
אונסין משום דהו"ל כמקום שיש ראיה, אי הכי אפילו 
אבוהון נמי כל היכא דטעין נאנסו לא ליהמניה אלא היכא 
דמייתי סהדי דאשתעי צעריה קמייהו, אי נמי דנפקן עליה 
קלא בהכי. שאני אבוהון, דיכיל למטען האי דלא  אשתעי 
צערי לאחריני דאמינא דילמא טרחנא וממלינא ליה 
לעיסקא מרוחא דלקמיה כי היכי דלא ליקרי לי מפסיד 
עיסקי, כדאמרינן בפ' המקבל (ב"מ קה,א) גבי מאן דמקביל 
עיסקא מחבריה ופסיד וטרח ומליה ולא אודועיה. והשתא 
דלא יכילנא למלוייה בעינא דלדרי מהך פסידא בהדאי, 
דכיון דסוף סוף קא טעין נאנסו, מגו דאי בעי אמר עכשיו 
נאנסו כי טעין דמכמה יומי איתניס, והאי דלא אודעיה 
משום דסבר דיכיל למטרח ולמלוייה הוא דלא אודעיה, 
מהימן. אבל גבי יתמי דיליה דלא אמר אבוהון לא בתחלה 
ולא בסוף ליכא למטען להו, דאם איתא דאיתניס עיסקא 
גבי אבוהון אגב צעריה מימר הוה אמר. מאי אמרת דילמא 
האי דלא אמר משום דסבר דיכול למטרח ולמלויי, והיא 
הנותנת, דמדלא אמר מוכחא מילתא דלא אתניס, ואם 
תמצא לומר איתניס מדלא אמר מוכחא מילתא דטרח 
ומלייה, ומשו"ה ליכא למטען להו טענת אונסין אלא טענת 
פירעון. אי נמי היינו טעמא דשאני לן בין דיליה ליתמי, 
דאלו גבי דידיה כיון דמ"מ דאמר לבסוף נאנסו איכא 
להימוניה משום מיגו, אבל גבי יתמי כיון דמית מקמי  
דלימא נאנסו מוכחא מילתא דלא איתניס, דאם איתא לא 
הוה דחי נפשיה מיומא לחבריה, דצעריה הוה דחיק ליה 
למימר, ותו ליכא למיטען להו ליתמי דיליה דאי הוה 
אבוהון קיים הוה טעין נאנסו, דכיון דמית ולא אמר אנן 
סהדי דאי נמי הוה קיים לא הוה אמר. #
#
שלח רב הונא בר אבין המפקיד אצל חבירו בשטר 
וא"ל החזרתיו לך נאמן ושטר כיס היוצא על היתומים 
נשבע וגובה כלו. ומתמהינן עלה תרתי אמרת, המפקיד 
אצל חבירו בשטר ואמר החזרתיו לך נאמן, והדר אמרת 
שטר כיס היוצא על היתומים נשבע וגובה כלו, ואי ס"ד 
דאי הוה אבוהון קיים והוה טעין החזרתיו לך הוה מהימן 
אפלגא פיקדון, למיטען להו ליתמי מאי דהוה יכול אבוהון 
למטען, אלא לאו ש"מ דאפילו אבוהון נמי לא הוה מהימן 
למימר החזרתיו לך, וקשיאן אהדדי. ופריק לעולם אימא 
לך כי הוה אבוהון קיים הוה מהימן למימר החזרתיו לך, 
ושאני התם גבי יתמי דאם איתא דפרעיה מימר הוה 
אמר, כדפרישנא לעיל. #
אמר רבא הילכתא כדייני גולה אמר ליה רבינא למר 
זוטרא והא אמר רבא נשבע וגובה מחצה א"ל אנן בדייני 
גולה [עא,א] איפכא מתנינן לה. דייני ארץ ישראל 
[אמרי] נשבע וגובה כלו, ודייני גולה אמרי נשבע וגובה 
מחצה, ועלה קא אמרינן הלכה כדייני גולה דאמרי נשבע 
וגובה מחצה כדרבא. וכן הילכתא. ודוקא בגדולים, אבל 
בקטנים לא גבינן מיניהו מידי עד דגדלי, דקי"ל אין נזקקין 
לנכסי יתומים, ולא אלים שטר כיס גבי פלגא מלוה טפי 
משטר חוב, לא גבינן ליה מקטנים עד דגדלי דחיישינן 
לשובר כדאיתא בערכין (כב,ב). ולא מצית לאוקומה להא 
בקטנים וכגון דאיתברר דלא פרע, דא"כ אמאי גובה מחצה 
ותו לא, כוליה נמי ליגבי. אלא על כרחיך בגדולים 
עסיקינן ובדלא (אתי) אתברר דלא פרע, דאי הוה אבוהון 
קיים והוה טעין החזרתים לך הוה מהימן בשבועה, והשתא 
דמית אבוהון טענינן להו ליתמי מאי דיכול אבוהון למטען, 
ואע"ג דאבוהון לא הוה מהימן בלא שבועה. #
ומסתברא דאפי' שבועת היורשין דשלא פקדנו אבא לא 
בעו, דכי רמו רבנן האי שבועה איתמי היכא דאתו לאפוקי 
ממונא מאיניש אחרינא כגון שבועת היתומים לא יפרעו 
אלא בשבועה שלא פקדנו אבא שלא אמר לנו אבא כו', 
אבל גבי יתמי דנתבע לא חייבו רבנן שבועת היורשין כלל. 
ואע"ג דתקון רבנן שבועת היסת, לא מיחייבי לאשתבועי 
שבועת היסת שלא פקדנו אבא בשעת מיתה, דהא איהו לא 
קא טעין טענת בריא דפקדינהו אבוהון, דאע"ג דטעין טענת 
בריא דלא פרעיה הא לא יכול למטען טענת בריא 
דפקדינהו דלא פרעיה אי נמי דלא נאנסו, הילכך ליכא 
עליהו אלא חרם סתם דלא ידעי ודלא פקדינהו אבוהון 
בשעת מיתה ומפטרי. #
ושמעינן  מהאי שיקלא וטיריא דשטר כיס היוצא על 
היתומים, כי אמרינן נשבע וגובה מחצה היכא דאיכא 
למיחש לפירעון, אבל היכא דליכא למיחש לפירעון לא 
חיישינן דילמא איתניס לא בחיי מקבל ולא בתר הכין. תדע 
דהא כ"ע מודו דהמפקיד אצל חבירו בשטר וא"ל נאנסו 
נאמן ובשבועה כדמיברר לעיל מבעייא דרב עמרם וממאי 
דפשיט ליה רב חסדא, וסוגיא דפרק כל הנשבעין (שבועות 
מה,ב) נמי הכי אזיל, דאפי' למאן דס"ל התם דהמפקיד אצל 
חבירו בשטר צריך להחזיר לו בשטר מודי דאי א"ל נאנסו 
מהימן, וקא מוקים לה לשבועת השומרין בדאפקיד גביה 
בשטר. ואלו גבי שטר כיס היוצא על היתומים, בין למאי 
ס"ד מעיקרא לאוקומי פלוגתא דתנאי דשטרך בידי מאי 
בעי בין למאי דאסיקנא לבסוף לא אשכחן מאן דפטר להו 
ליתמי מטעמא דאונסין כלל, דאם כן למאי דס"ד מעיקרא 
לאוקומי פלוגתא דתנאי  בטענת שטריך בידי מאי בעי, נהי 
דלפירעון לא חיישינן דאי הוה אבוהון קיים והוה טעין 
נאנסו הוה מהימן, ואם כן מ"ט דמאן דאמר גובה כלו. ועוד 
למאי ס"ד נמי לאוקומי טעמא דמאן דאמר גובה מחצה דלא 
מצי א"ל שטרך בידי מאי בעי, ממאי, דילמא דכ"ע מצי 
א"ל שטרך בידי מאי בעי, ואי נמי הוה טעין אבוהון 
פרעתי לא הוה מהימן, ושאני יתמי דכיון דאילו טעין 
אבוהון נאנסו לא הוה מהימן ולא מיחייב אלא מחצה, 
לדידהו נמי טענינן להו. ועוד למאי דאסיקנא לבסוף מ"ש 
דנקט אם איתא דפרעיה מימר הוה אמר, לישמועינן נמי 
גבי אונסין. אלא משום דמאן דפטר להו ליתמי לא פטר 
ליה אלא מטעמא דפירעון, דאלו לאונסין ליכא מאן דחייש 
אלא היכא דאמר אבוהון מחיים דאיתניס, אי נמי דנפק 
עליהו קלא כדברירנא לעיל. #
וכ"ת מ"ש גבי טענת פרעון דפליגי ומ"ש גבי טענת 
אונסין דלא פליגי. דגבי פירעון כיון דלית ליה צערא, 
דאדרבה ניחא ליה דפרקיה לטעוניה מיניה, ואפי' בזמן 
שמצר עכשיו שמת הוא לאחר זמן ליכא מידי דדחיק ליה 
למימר מיד וזימנין דדחי נפשיה למחר וליומא אחרא, 
ואיפשר דאדהכי והכי אניס ליה מלאך המות ולא אמר. 
אבל אונסין דאית ליה פסידא דמיחייב לשלומי וצעריה 
דחיק ליה למימר, אם איתא דאיתניס מימר הוה אמר והוה 
נפקי עליה קלא, והאי מדלא אתברר דאמר ולא נפיק עליה 
קלא מוכחא מילתא דלא אתניס גביה מידי, ומהאי טעמא 
מודו כולהו גבי אונסין דלא טענינן, וגבי פירעון פליגי. #
מיהו מסתברא דהנ"מ בפלגא פיקדון דעיסקא, אבל 
בשטר פיקדון דעלמא, טענת אונסין נמי כטענת פירעון 
דמי, ואפילו היכא דליכא למטען להו טענת פירעון טענינן 
ליה טענת אונסין כטענת פרעון. טעמא מאי, דכיון דליכא 
מידי דדחיק ליה למימר משהי נפשיה כמה יומי ולא אמר 
עד דאנסיה מלאך המות ולא אמר, פיקדון דעלמא נמי כיון  
דלית ליה צערא באונסו דהא משתבע ומיפטר כפירעון 
דמי, ואפילו היכא דליכא למטען להו טענת פירעון טענינן 
להו טענת אונסין. #
כללא דמילתא, כיון דסוגיין בכוליה תלמודין דטענינן 
להו ליתמי כל מידי דהוה יכול אבוהון למטען, ולא אשכחן 
דוכתא דלא טענינן אלא גבי שטר כיס לענין טענת אונסין, 
ליכא למגמר מיניה לדינא אחרינא אפי' דדמי, אלא היכא 
דליכא שטר לפלוגי ביניהו דליכא מידי למיפרך. #
וכ"ת מכל מקום גבי שטר קשיא, נהי דהאי טעמא 
דמימר הוה אמר שייך גבי חששא דאונסין היכא דאתניס 
פיקדון או עיסקא מקמי מרעיה דאבוהון, אלא ליחוש 
דילמא איתניס בתר מרעיה ולא ידע ביה, אי נמי דאיתניס 
לאחר מיתתו. הא נמי לא קשיא, דלא טענינן להו ליתמי 
אלא מידי דיכול אבוהון למטען, והני חששי כיון דלא ידע 
בהון אבוהון מחיים לאו מידי דהוה יכול אבוהון למטען 
נינהו. ואע"ג דבין הכי ובין הכי נשבע וגובה מחצה משום 
חששא דפירעון, נפקא מינה דאי אתברר דלא פרע כגון 
דמית בגו זימניה וכיוצא בו אי נמי דאודי מגו מרעיה דלא 
פרעיה, לא חיישינן לאונסין דמעיקרא ולאו לאונסין לבתר 
דאודי. וסוגיא דשמעתא נמי דיקא, מדקאמרינן לטעמא 
דמאן דאמר נשבע וגובה מחצה אימור מלאך המות הוא 
דאנסיה ולא אמר, דש"מ דאי אודי דלא פרעיה ולא אמר 
דאתניס לא חיישינן לאונסין כלל וגבי כוליה בלא שבועה. 
וה"ה היכא דמית בגו זימניה, אי נמי היכא דהימניה 
למלוה, כל אימת דאמר דלא פרעיה, דכה"ג ודאי לא מהני 
ליה ללוה מיגו להימוניה דפרע, וכיון דאיהו לא מהימן 
ליתמי נמי לא טענינן, ולאונסין לא חיישינן כדברירנא 
לעיל. #
וה"מ בשטר כיס היוצא על היתומים, אבל שטר הפקדון 
היוצא על היתומים אפילו היכא דהימניה למפקיד, כל 
אימת דלא פרעיה חיישינן לאונסין. דכיון דאי הוה אבוהון 
קיים והוה אמר נאנסו הוה מהימן, השתא נמי טענינן להו 
ליתמי, לא שנא אמר אבוהון ול"ש לא אמר, כדברירנא 
טעמא לעיל. #
וש"מ דהמפקיד אצל חברו בשטר וא"ל החזרתיו לך 
מהימן, ובשבועה, ולא מצי א"ל שטרך בידי מאי בעי, דהא 
רב חסדא ורב הונא בר אבין הכין סבירא להו. וסוגיא 
דגמרא נמי קא מסיק בה, לא כ"ע לא מצי א"ל שטרך בידי 
מאי בעי. ועוד דסוגיא דגמרא בפ' כל הנשבעין שבתורה 
(שבועות מה,ב) גבי שכיר הכי אזלא. וכ"ש היכא דטעין 
נאנסו דמהימן בשבועה, דכיון דלא שייך למימר ליה שטרך 
בידי מאי בעי לדברי הכל מהימן בשבועה. ואגב ארחיך 
ש"מ דמאן דכתב שטר עיסקא אחבריה ולא אתני בהדיה 
דבר קצוב, (ו)לא באגר ולא בהפסד, אי הוי ביה פסידא 
דינא הוא דלא פסיד מלוה טפי מפלגא, דמסתמא לפלגא 
מלוה קא נחית כתקנתא דרבנן. דהא הכא בשטר כיס סתמא 
עסיקינן וקי"ל דנשבע וגובה מחצה. ומנא תימרא דבסתמא 
עסיקינן, מדאצטריכינן סברוה לכ"ע אית להו דנהרדעי 
דאמרי האי  עיסקא פלגא מלוה ופלגא פיקדון, וש"מ דלא 
מיתוקם מימרא דמאן דאמר גובה מחצה אלא אליבא 
דנהרדעי, ואי בדאתני בהדיה באגר או בהפסד דבר קצוב 
למה לי דנהרדעי, כי ליתא דנהרדעי נמי היכא דאתני 
אתני, דקי"ל בדבר שבממון תנאו קיים. אלא לאו ש"מ 
בסתמא עסקינן. וכיון דאי הוה אבוהון קיים וטען פרעתי 
משתבע ומשלים פלגא מטעמא דמגו כי מית נמי טענינן 
להו ליתמי מאי דיכול אבוהן למטען כדפרישנא:#
#
עח. ושמעינן נמי דמאן דאמר ליה לחבריה מנה לי ביד 
אביך והלה אומר איני יודע, ועד אחד 
מעידו שיש לו ומית הלוה בתוך זמנו, ואע"ג דאי הוה קיים 
הוה מחייב שבועה דאורייתא אפומא דחד סהדא, כיון 
דמית לא אמרי' הוה ליה בריה מחויב שבועה ואינו יכול 
לישבע משלם, דהא הכא דאי הוה אבוהון דיתמי קיים לא 
הוה מיפטר אלא בשבועה דאורייתא, וכיון דמית מקמי 
דלהוי מחויב שבועה וא"י לישבע פקעיה פקעא שבועה 
ופקע ממונא. ותניא נמי בפרק כל הנשבעין (שבועות מז,א) 
שבועת ה' תהיה בין שניהם ולא בין היורשין, ואוקימנא 
התם כגון דא"ל מנה לאבא ביד אביך וא"ל אידך חמשין 
ידענא וחמשין לא ידענא, דאע"ג דאבוה כה"ג חייב דהוה 
ליה מחוייב שבועה וא"י להישבע, אצטריך קרא למפטר 
יורשין. וה"ה לכל המחויב שבועה וא"י להשבע, דאי מיית 
מקמי דלתברר דהוה מחויב שבועה וא"י להשבע, דאכתי 
לא טעין טענתא דלא הוה יכיל לאשתבועי עילויה, פקעא 
שבועה ופקע ממונא:#
#
י. וצריך ליקח לו דרך דברי רבי עקיבא וחכמים 
אומרים אינו צריך ליקח לו דרך ומודה ר' 
עקיבא בזמן שאמר לו חוץ מאלו שאינו צריך ליקח לו 
דרך מכרן לאחר רבי עקיבא אומר אינו צריך ליקח לו דרך 
וחכמים אומרים צריך ליקח לו דרך. #
היכא קאי, אסיפא קאי, דקתני בין כך ובין כך לא מכר 
לא את מחיצת הקנים שהיא בית רובע ולא את הבור ולא 
את הגת ולא את השובך, דשייר להו מוכר זכותא 
בקרקע, ועלה קתני צריך ליקח לו דרך כדבעינן למימר 
קמן. אבל שומרה שאינה עשויה בטיט אע"ג דלא מזדבנא, 
כיון דלית ליה זכותא בקרקע כלל לא שייך בה למתנא 
צריך ליקח לו דרך, דכיון דלמעקר קימא דרך למה לה. אי 
למיעל ולמיעקרא, על כרחיה דלוקח אית [ליה] למיעל 
ולמיעקרה, מידי דהוה אנחיל של דבורים דקתני התם 
ומהלך בתוך שדהו ונוטל את נחילו. אלא כי קתני צריך 
ליקח לו דרך אהנך דלאו למעקר קימי קתני. ורבי עקיבא 
ורבנן לטעמיהו, רבנן סברי מוכר בעין רעה מוכר ושייר  
דרך לנפשיה, ורבי עקיבא סבר מוכר בעין יפה מוכר ולא 
שייר כלום בדבר המכור. וקימא לן כרבי עקיבא. #
ומודה רבי עקיבא בזמן שאמר לו חוץ מאלו שאינו 
צריך ליקח לו דרך, דכיון דלא צריך וקאמר, לשיורי דרך 
קא מיכוין. והוא הדין נמי לגבי חרוב המורכב וסדן 
השקמה, דקימא לן דמסתמא שיירינהו, מיהו לית להו 
קרקע הצריך להן, אי שיירינהו בפירוש אית להו דרך, 
אבל קרקע לית להו. דאית להו דרך, דכיון דלא צריך 
לשיורינהו בפירוש וקאמר, לשיורי להו דרך קא מכוין. 
וכיון דצריך האי לישנא יתירא לשיור דרך תו לא מהני 
לשיורי להו קרקע הצריך להן, ולית להו אלא שעבודא 
בעלמא בקרקע לקיומינהו התם. ואיפכא ליכא למימר, חדא 
דיד בעל השטר על התחתונה, ועוד דלא שביק איניש דרך 
דמתהני ליה מיניה לחרוב ושקמה דידיה בלא קרקע 
ומשייר קרקע דלא מתהני ליה מיניה בלא דרך. וסופא נמי 
גבי מכרן לאחר קימא לן כר' עקיבא דאמר מוכר בעין יפה 
מוכר. לפיכך אם מכר את מחיצת הקנים שהיא בית רובע 
לאחר או את החרוב או את השקמה או את הבור או את 
הגת או את השובך ושייר שאר השדה לפניו אין הלוקח 
צריך ליקח לו דרך דמוכר בעין יפה מוכר. ומסתברא דהני 
מילי היכא דאמר ליה בור שיש לי בשדה פלונית אני מוכר 
לך ולא שייריה לקרקע בפירוש, דאי אמר ליה חוץ מן 
הקרקע אי נמי חוץ מן השדה צריך הלוקח ליקח לו דרך, 
דכיון דלא צריך וקאמר, לאפקועי דרך מיניה דלוקח קא 
מיכוון, כי טעמיה דרבי עקיבא לעיל:#
יא. בד"א במוכר אבל בנותן מתנה נתן את כולן והאחין 
שחלקו זכו בשדה זכו בכולן והמחזיק בנכסי 
הגר החזיק בשדה החזיק בכולן והמקדיש את השדה 
הקדיש את כולן רבי שמעון אומר המקדיש את השדה לא 
הקדיש אלא את החרוב המורכב ואת סדן השקמה. הא 
דקתני רישא אבל בנותן מתנה נותן את כולן והוא הדין גבי 
האחין שחלקו והמחזיק בנכסי הגר ואין צריך לומר 
במקדיש, אם תימצא לומר (דמתני') [דאהני] דתנן בסופא 
דהאי מתניתין קאי כגון בור וגת ושובך ומאי דדמי להו, 
דאלו אכוליה פירקין  ליכא למימר משום סירכא דמטלטלין 
דאיירי בהו תנא גבי בית וחצר ומרחץ ובית הבד ועיר 
ושדה כגון תבואה תלושה מן הקרקע דליכא למימר גבי 
נותן מתנה דמקנו בסתמא בהדי ארעא, על כרחיך כיון 
דקני הני בסופא דהאי מתניתין קני נמי שאר הנך מקרקעי 
דלא חשיבי לשיורינהו טפי מהני. ואם תמצא לומר 
דאכוליה פירקין קאי במקרקעי קמיירי במטלטלי לא 
קמיירי. לבד מנכסי הגר, דכיון אחזיק בשדה בעידנא 
דקיימי הנך מטלטלי בגוה קניא ליה שהרי עומד בצד 
שדהו. #
(וכיון) [ובין] דמוקמת ליה אכוליה פירקין במקרקעי, 
ובין דמוקמת לה אסופא דהאי מתניתין ומאי דדמי לה, 
שמעינן מינה דהני כולהו תשמישי דקימי בתוך הדבר 
המכור דתנן במתניתין גבי מכר דאינן מכורין, בנותן מתנה 
מסתמא נמי נתן את כולם. ואע"ג דלא כתב ליה עומקא 
ורומא, ואע"ג דלא אמר ליה נמי הן וכל מה שבתוכן. 
דכולהו לא עדיפי לגבי בית טפי מבור וגת ושובך לגבי 
שדה. ואע"ג דלא מהני בהו לישנא דהיא וכל מה שבתוכה 
גבי מכר קאמרינן גבי מתנה דאפי' מסתמא נתן את כולם, 
דומיא דמחזיק בנכסי הגר. ותו מדקאמרינן טעמא בגמרא 
זה היה לו לפרש וזה לא היה לו לפרש, ש"מ דכל היכא 
דלא היה לו לפרש אע"פ שלא פירש קנה. תדע דהא קא 
מייתינן בגמרא מיהא מתני' ראיה לגבי בית בתרי דוכתי 
בפירקין (לעיל סה,א), דשמע מינה דדינא דבית ודינא דשדה 
גבי נותן מתנה חד טעמא נינהו. #
ולא תימא הני מילי בדבר שהוא עומד בתוך הדבר 
המכור ותשמישו לתוכו דומיא דבור וגת ושובך גבי שדה, 
אלא אפילו בדבר שאינו עומד בתוך הדבר המכור אלא 
לפנים ממנו, היכא דהוי תשמישו לתוכו כגון יציע וחדר 
לגבי בית, גבי מתנה וכיוצא בה מיקני בסתמא. דכי 
היכי דבור ודות לגבי בית לאו חדא תשמישתא נינהו אלא 
הא תשמישתא לחוד והא תשמישתא לחוד, כדאמרינן 
בהדיא בריש פירקין (לעיל סא,א), בור וגת ושובך לגבי שדה 
נמי לאו חדא תשמישתא נינהו אלא הא תשמישתא לחוד 
והא תשמישתא לחוד. וכי היכי דגבי שדה בנותן מתנה 
נתן את כולם גבי בית נמי נתן את כולם. וכיון דנתן את 
הבור ואת הדות כ"ש חדר ויציע אע"ג דלא קימי בגויה 
דביתא. תדע דכל מידי דחדא תשמישתא הוא אע"ג דלא 
קאי בתוך הבית המכור הוי טפל לאזדבוני מסתמא אגב 
ביתא טפי ממידי דהא תשמישתא לחוד והא תשמישתא 
לחוד ואע"ג דקאי בגויה. דהא בור ודות דאע"ג דלא הוו 
ד"א לא מזדבני בהדי בית ואע"ג דקימי בגויה מטעמא דהא 
תשמישתא לחוד והא תשמישתא לחוד הוא, ואלו חדר 
ויציע כי לא הוו ד"א כיון דחדא תשמישתא נינהו אע"ג 
דלא קימי בגויה מזדבני בסתמא אגב ביתא. וכיון דגבי בור 
ודות דאע"ג דלגבי בית ושדה לאו חדא תשמישתא נינהו 
מיקנו במתנה בסתמא אגב בית ואגב שדה, כל שכן חדר 
ויציע דלגבי בית חדא תשמישתא נינהו דמיקנו במתנה 
בסתמא אגב בית. וה"ה בגג ועלייה דקימין באוירא דביתא 
דומיא דבור ודות, אלא דבור ודות בעומקיה וגג ועלייה 
ברומיה. וכל שכן עומקא ורומא גרידא דטפל לבית טפי 
מבור ודות ומחילות. ודוקא בדבר שתשמישו לפנים, 
אבל אם היה תשמישו לחוץ מסתמא אינו נתון, דלאו מכלל 
הדבר הנתון הוא. #
#
ואפי' בדבר שתשמישו לפנים נמי דוקא בדבר שהוא 
טפל לדבר הנתון, כגון היציע והחדר והגג והבור והדות  
שבבית שהן טפלין לבית, והמרחץ ובית הבד שבתוך החצר 
דטפלין לגבי חצר, דלא עדיפי מבור וגת ושובך שבשדה, 
דאע"ג דלא מהני בהו לישנא דהיא וכל מה שבתוכה גבי 
זביני אפי"ה מיקנו במתנה בסתמא. אבל בדבר שאינו טפל 
לדבר המכור, כגון שתי חצרות זו לפנים מזו וכן שני בתים 
זה לפנים מזה, אע"ג דתרוייהו חדא תשמישתא נינהו, כיון 
דאין אחד מהן טפל לחבירו, אם נתן את האחד לא נתן את 
השני, דחד בית יהיב ליה תרי בתי לא יהיב ליה, חדא חצר 
יהיב ליה שתי חצרות לא יהיב ליה. ואין צריך לומר מרחץ 
ובית הבד שלפנים מן החצר דהא תשמישתא לחוד והא 
תשמישתא לחוד. תדע דהא בהדיא קתני בהאי מתני' 
דהנותן מתנה והמחזיק בנכסי הגר בהאי ענינא דתרוייהו 
חד דינא אית להו, וכי היכי דסבירא לן גבי המחזיק בנכסי 
הגר לענין שני בתים זה לפנים מזה שאם החזיק באחד מהן 
לקנותו ואת חברו אותו קנה חבירו לא קנה, כדאיתא 
בהדיא בפרק חזקת (לעיל נג,ב), גבי נותן מתנה נמי היכא 
דיהיב ליה חד מינייהו אותו קנה חברו לא קנה דהא 
תרוייהו חד טעמא נינהו. ומ"ש ממכר דקי"ל (לעיל סז,ב) 
מכר לו חולסית ומצולה החזיק בחולסית קנה מצולה, 
שאני התם דזבין ליה תרויהו בהדיא, וכי אצטריך 
לאשמועינן דחזקה דחדא מהניא לאידך, וה"ה נמי גבי 
מתנה כה"ג קני. #
וכ"ת תינח נותן מתנה דבעין יפה נותן ומשום דלא היה 
לו לפרש, אלא האחין שחלקו הא קי"ל  דכלקוחות דמו, ואם 
כן כל היכא דגבי לוקח לא קני גבי האחין שחלקו נמי לא 
ליקנו. ועוד דהא טעמא גבי מכר משום דהיה לו לפרש 
הוא, וגבי אחין שחלקו נמי היה להן לפרש. ועוד דמחזיק 
בנכסי הגר דליכא מאן דמקני ליה כלל מאי איכא למימר. 
ומסתברא דהיינו טעמא גבי אחין שחלקו, דכי אמרינן 
דשיוריה שייר הני מילי גבי מכר דאיכא למימר דאע"ג 
דזבין בית לא זבין חדר ולא יציע וכיוצא בהן, דהא לא 
רמיא עליה לזבוני ליה כוליה ממוניה. אבל האחין שחלקו, 
דמעיקרא מקמי חלוקה הוה ליה לכל חד מינייהו זכותא 
בכל פורתא ופורתא מהאי ממונא, וכי קא פלגי לאסתלוקי 
מהדדי קא מיכונו, דלא תהוי ליה לחד מינייהו זכותא 
בחולקיה דחבריה, על כרחיך כל חד מינייהו לא שייר 
זכותא לנפשיה בחולקא דחבריה. וכן אתה אומר בשותפין 
שחלקו, תרוייהו חד טעמא נינהו. והמחזיק בנכסי הגר, 
אע"ג דליכא דמקני ליה מידי, מהאי טעמא גופיה דליכא 
דמקני ליה מידי הוא דקני כוליה, דכי אמרינן דלא קני גבי 
מכר דדעת אחרת מקנה אותן ואיכא למימר שיורי שייר, 
דהא בדעתיה דמוכר תליא מילתא, אבל מחזיק בנכסי הגר 
דמהפקירא קא זכי בדעתיה דידיה תליא מילתא, ואנן 
סהדי דאיהו למקנא כוליה קא מיכוון, הילכך כל מידי דהוי 
טפל לגבי חבריה קני כדאמרן. #
וטעמא דר' שמעון דאמר המקדיש את השדה לא הקדיש 
מכל אלו שאינן מכורין בכלל המכר אלא חרוב המורכב 
וסדן השקמה, הואיל ויונקין משדה הקדש, וכיון שהקדיש 
את השדה אי אפשר לומר ששייר את החרוב ואת השקמה, 
דאיסורא לא משייר לנפשיה. ואפילו היכא דטעין דלא 
שיירינהו אלא על מנת לעקרן, דאדהכי והכי קא מתהני 
משדה הקדש, ואם איתא דשיירינהו מעיקרא עקר להו 
מקמי דלקדשה לשדה. אבל בור וגת ושובך [ד]לא ינקי 
משדה הקדש אינן מוקדשין. וה"ה גבי מחיצת הקנים דליכא 
למיחש דילמא ינקי משדה הקדש, דכיון דאית להו קרקע 
מדנפשיהו קא ינקי, ואמטול הכי אינן מוקדשין לטעמיה 
דר' שמעון. ומסקנא לקמן (עב,ב) דרבי שמעון לדבריהם 
דרבנן קאמר להו, לדידי כי היכי דמוכר בעין רעה מוכר 
מקדיש נמי בעין רעה מקדיש, ולא הקדיש את כולן, 
ואפילו חרוב ושקמה לא הקדיש, דכיון דבעין רעה מקדיש 
שיורי שייר להו ארעא וכי קא ינקי [מדנפשייהו קא ינקי], 
אלא לדידכו דאמריתו דמקדיש בעין יפה מקדיש אודו לי 
מיהת דלא מקדיש אלא חרוב המורכב וסדן השקמה הואיל 
ויונקין משדה הקדש, דכיון דלא משייר ארעא אשתכח 
דקא ינקי משדה הקדש ולא משייר להו לנפשיה, אבל הנך 
דלא ינקי שיורי שייר, דנהי דמקדיש בעין יפה מקדיש 
ולא שייר ארעא לעיולי בהקדש מידי אחרינא לא. ואמרי 
ליה רבנן לא שנא הני ולא שנא הני כיון דטפלין 
נינהו לגבי שדה והקדיש את השדה הקדיש את כולן.
וקי"ל כרבנן, דהא אוקימנא לדר' שמעון דלא כר' 
עקיבא ולא כרבנן כדבעינן למימר קמן:#
עט. והא דתנן בד"א במוכר אבל בנותן מתנה נותן את 
כולם מאי שנא מכר ומאי שנא מתנה פירש 
בן נקוסא לפני ר' זה היה לו לפרש וזה לא היה לו 
לפרש. לוקח כיון דיהיב דמי לא מיכסיף למימר ליה למוכר 
דלכתוב ליה כל הני בשטר זביני בפירוש, ומדלא פריש 
ליה ש"מ לא זבין ליה טפי ממאי דכתב בשטרא. ואילו 
מקבל מתנה לא היה לו לפרש, דכיון דלא יהיב דמי כסיפא 
ליה מילתא למימר ליה לנותן ולא מידי, הילכך מסתמא 
נמי אמרינן דכוליה יהיב ליה, דנותן בעין יפה נותן, והא 
דלא פריש ליה מקבל מתנה לנותן לפרושי ליה בשטר 
מתנה כל מאי דיהיב ליה, מחמת כיסופא הוא דלא אמר 
ליה הכי:#
#
פ. ההוא דאמר ליה הבו ליה לפלניא ביתא דמחזיק 
מאה גולפי אשתכח דהוה מחזיק מאה ועשרים 
אמר רב אשי קני כוליה מי לא תנן בד"א במוכר אבל 
בנותן מתנה נותן את כולם אלמא מאן דיהיב מתנה בעין 
יפה יהיב הכא נמי מאן דיהיב מתנה בעין יפה יהיב. והאי 
ביתא הוא דאיכוון למיהב ליה בין דמחזיק מאה גולפי בין 
דמחזיק טפי מן הכין, והאי דקאמר דמחזיק מאה גולפי 
משום דקסבר דלא הוה מחזיק טפי, ואי נמי הוה ידע 
דמחזיק טפי הוה יהיב ליה. ושמעינן מינה דאפילו במידי  
דלא משמע בכלל זביני כגון חדר ויציע וגג וכיוצא בהן 
דרשותא אחריתי נינהו קני להו מקבל מתנה לכלהו, 
דהשתא היכא דאמר דמחזיק מאה גולפי ואשתכח דמחזיק 
מאה ועשרין קני כוליה, היכא דאמר ביתא סתמא מיבעיא. 
ועוד דגרסינן בריש פרקין (לעיל סה,א) גבי שני בתים זה 
לפנים מזה שניהם במכר שניהם במתנה אין להן דרך זה על 
זה, ואילו חיצון במכר ופנימי במתנה קאמרינן דיש לו 
לפנימי דרך על החיצון דמאן דיהיב מתנה בעין יפה יהיב 
ואפי' דרך נמי אקני ליה, אע"ג דמידי דקאי חוץ לדבר 
הנתון הוא הרי  נתון הוא:#
#
פא. אמר רב הונא אע"ג דאמור רבנן הקונה שני 
אילנות בתוך של חבירו הרי זה לא קנה קרקע 
מכר קרקע ושייר שני אילנות לפניו יש לו קרקע ואפילו 
לרבי עקיבא דאמר מוכר בעין יפה מוכר הני מילי גבי בור 
ודות דלא מכחשי בארעא אבל אילנות דקא מכחשי 
בארעא [עא,ב] שיורי שייר דאי לא שייר אמרינן ליה 
עקור אילן שקול וזיל. ועיקר האי מילתא, דקימא לן 
דהקונה שני אילנות בתוך של חבירו, ואע"ג דאית ליה 
ללוקח שעבודא בגופיה דארעא לקיומינהו לאילנות תמן, 
ואפילו לרבנן דאמרי מוכר בעין רעה מוכר הכא מודו, 
דכי זבין ליה אילנות כדקימי השתא זבין ליה ולאו אדעתא 
דמעקרינהו, דא"כ הוה ליה לפרושי ליה ע"מ לקוץ אי 
נמי לעצים, מיהו לית ליה זכייה גמורה בגוף הקרקע דהא 
אם מיתו אין לו קרקע, ואפילו לר' עקיבא, דהא אין תורת 
שדה עליהן ואילנות זבין ליה קרקע לא זבין ליה, 
כדבעינן לברורה בפרק המוכר את הספינה (לקמן פא,א). 
וקאמר רב הונא אע"ג דאמור רבנן הקונה שתי אילנות 
בתוך של חבירו הרי זה לא קנה קרקע הצריך לאילנות 
קנין גמור, ואפ"ה היכא דמכר קרקע ושייר שני אילנות 
לפניו יש לו למוכר קרקע הצריך לאילנות ולא מיקני ליה 
ללוקח זכותא בגויה כלל, ואפילו לרבי עקיבא דאמר מוכר 
בעין יפה מוכר ולא שייר מידי לנפשיה בדבר [ה]מכור, הני 
מילי גבי בור ודות דלא מכחשי בארעא, אבל אילנות 
דמכחשי בארעא שיורי שייר, דאי לא שייר אמר ליה עקור 
אילנך שקול וזיל. כלומר, לא מיבעיא לרבנן דאמרי מוכר 
בעין רעה מוכר ומשייר מידי דצריך ליה לשיורי, דכי 
היכי דגבי בור ודות משייר להו דרך דצריך ליה, גבי 
אילנות נמי משייר קרקע דצריך ליה, אלא אפילו לרבי 
עקיבא דאמר מוכר בעין יפה מוכר ואפילו מידי דצריך 
להו לבור ולדות כגון דרך לא משייר, וכל שכן קרקע דלא 
צריך ליה, הני מילי דלא משייר קרקע גבי בור ודות דלא 
מכחשי בארעא, ולא חייש דלימא ליה לוקח סליק בור ודות 
דילך וזיל, ואמטול הכי לא רמי אדעתיה לשיורי להו קרקע 
לבר מגופיהו, אבל אילנות דמכחשי בארעא דינקי לה 
ללחלוחיתה שיורי שייר להו קרקע, דמסיק אדעתיה דאי 
לא משייר קרקע כלל מצי למימר ליה עקור אילנך שקול 
וזיל. וכיון דרמי אדעתיה לשיורי להו קרקע קרקע הראוי 
להן הוא דמשייר, דבבציר מהכי לא סמכא דעתיה דשביק 
להו לוקח לאילנות התם.#
נוסחא אחרינא, דאם איתא דלא שייר לימא ליה עקור 
אילנך שקול וזיל. והכי פירושא נמי להאי נוסחא, דאם 
איתא דאפילו הכי אית ליה לר' עקיבא מוכר בעין יפה 
מוכר למימרא דלא שייר זכותא לנפשיה בדבר המכור, 
אפילו שעבודא לאילנות נמי לא שייר, ואם כן לימא ליה 
עקור אילנך, ואנן קימא לן דלא מצי למימר ליה הכי 
כדבעינן לברורי בשמעתין. וכיון דאדעתא דשיורי להו 
זכותא בקרקע קא נחית כי משייר להו קרקע הצריך ליתן 
הוא דמשייר כדפרישנא טעמא לעיל. וממילא (לא) סלקי 
להו כולהו נוסחי לחד טעמא. #
ואקשינן עליה דרב הונא תנן רבי שמעון אומר המקדיש 
את השדה לא הקדיש אלא את החרוב המורכב ואת סדן 
השקמה. כלומר לא הקדיש מכלל כל אלו שאינן מכורין 
בכלל השדה אלא את החרוב המורכב ואת סדן השקמה, 
אבל מחיצת הקנים שהיא בית רובע ובור וגת ושובך אינן 
מוקדשין. ותני עלה אמר ר' שמעון מה טעם הקדיש את 
אלו הואיל ויונקין משדה הקדש. דאיסורא לא משייר 
לנפשיה. והאי חרוב המורכב וסדן השקמה סתמא כמאן 
דשיירינהו בפי' דמי, ואי ס"ד כל היכא דשייר אילנות 
לנפשיה אפי' שנים שייר קרקע הצריך לאילנות הכא גבי 
חרוב המורכב וסדן השקמה ואי משכחת לה דינקי משדה 
הקדש, הא אמרת דכל היכא דשיירינהו שיורי שייר קרקע 
הצריך להן וכי קא ינקי מדנפשיהו קא ינקי. ולהוו שיור.#
#
ואסיקנא רבי שמעון דאמר בהא כר' עקיבא דאמר 
מוכר בעין יפה מוכר, וכיון שמכר את השדה לא שייר בה 
לנפשיה ולא מידי, וכל שכן מקדיש. והכא גבי חרוב 
המורכב וסדן השקמה כיון דלא שייר בשדה לנפשיה ולא 
מידי מסתמא אקדושי אקדשינהו לחרוב המורכב ולסדן 
השקמה, הואיל ויונקין משדה הקדש קא ינקי, דכיון דלא 
שייר בשדה ולא מידי על כרחיך כי קא ינקי משדה הקדש 
קא ינקי. וגבי גת ודות ושובך היינו טעמא דר' שמעון 
דסבירא ליה המוכר ומקדיש חד דינא אית להו, וכי היכי 
דגבי מוכר אע"ג דסבירא לן בעין יפה מוכר לא מכר לא את 
הבור ולא את הגת ולא את השובך, גבי הקדש נמי אע"ג 
דבעין יפה מקדיש אינן מוקדשין. ורב הונא דאמר דכל 
היכא דשייר אילנות לפניו אפי' שניים שייר נמי קרקע, 
אליבא דרבנן בלחוד קאמר, אבל לר' עקיבא לית ליה קרקע 
והא  דמסקינן בשמעתין אפילו לרבי עקיבא, לאו רב הונא 
קאמר לה אלא סוגיא דגמרא הוא דסבר לאסוקי שמעתיה 
דרב הונא אפילו לרבי עקיבא, משום דשמעיה לרב הונא 
דאמרה לשמעתיה סתמא, מיהו למאן דדייק בה שפיר לא  
מיתוקמא אלא אליבא דרבנן. #
ומתמהינן אליבא דרבנן פשיטא. כלומר אי ס"ד דרב 
הונא כי אצטריך לאשמועינן דאית ליה קרקע אליבא 
דרבנן בלחוד הוא דאצטריך לאשמועינן, מאי קמ"ל, 
פשיטא, השתא גבי בור ודות דלא מכחשי בארעא קאמרי 
רבנן דכי שיירינהו שיורי שייר להו נמי זכותא בבית 
המכור, דהא אין המוכר צריך ליקח לו דרך, גבי אילנות 
דמכחשי בארעא לא כ"ש, הא ודאי שיורי שייר, דאי לא 
שייר מצי א"ל עקור אילנך שקול וזיל. ופריק הא קמ"ל 
אליבא דרבנן דאי נפלי הדר נטעין להו. סד"א כיון דכי 
משייר להו קרקע מטעמא דלא לימא ליה עקור אילנך 
שקול וזיל הוא דשייר, הני מילי כל זמן שהן קימין מיהו 
אי נפלי לא הדר נטע להו, קמ"ל דאי נפלי הדר נטע להו, 
דכי שייריה לקרקע הצריך להן לגמרי שייריה, כדברירנא 
טעמא לעיל. ולית הלכתא כרב הונא, דהא קם ליה כרבנן 
דלית הלכתא כוותייהו.#
נקיטינן השתא דכי היכי דהקונה שני אילנות בתוך של 
חבירו לא קנה קרקע, מכר קרקע ושייר שני אילנות לפניו 
נמי אין לו קרקע, דמוכר בעין יפה מוכר ולא שייר לעצמו 
כלום בדבר המכור. ודוקא לענין מקנא תחתיהן וביניהן 
וחוצה להן קנין גמור, אבל שעבודא בעלמא לקיומינהו 
התם אית ליה. חדא דכי שיירינהו כדקימי השתא הוא 
דשיירינהו. ועוד מידי דהוה אקונה שני אילנות לרבנן, 
דאע"ג דסבירא להו דמוכר בעין רעה מוכר, מודו דלאו 
אדעתא דמעיקרא זבין ליה משייר נמי לרבי עקיבא 
אע"ג דבעין יפה מוכר כי שייר שני אילנות כדקיימי השתא 
הוא דשיירינהו, דדינא דמשייר לרבי עקיבא לא גרע 
מדינא דרבנן כדאשכחן גבי דרך. #
תדע דבהדיא קאמרינן גבי המוכר את השדה דאע"ג 
דאמר ליה היא וכל מה שבתוכה לא מכר את החרוב 
המורכב ולא את סדן השקמה. אי אמרת בשלמא לא 
מיחייב למעקרינהו היינו דחשיביה ליה למהוי שיור, דכיון 
דאית להו שם בפני עצמן לא מזדבני בכלל מה שבתוכה, 
אלא אי אמרת למעקר קיימי מאי חשיבותיהו, לחשבינהו 
כעקורין ולזדבנו בכלל כל מה שבתוכה, מידי דהוה 
אתבואה התלושה מן הקרקע, דאטו משום דמיחברי לקרקע 
המכור בשעת מכירה מגרע גרעי ללוקח. ועוד מדקתני גבי 
דרבי שמעון הואיל ויונקין משדה הקדש, ואי למעקר קימי 
כי ינקי משדה הקדש נמי מאי הוי, הא לא מתהני להו ולא 
מידי. תדע נמי דאפילו מדרב הונא גופיה שמעת להא, 
דקאמר דאי לא שייר קרקע מצי אמר ליה עקור אילנך 
שקול וזיל, ואי ס"ד דכל היכא דסבירא לן דלא שייר קרקע 
הצריך להן לרבי עקיבא מצי א"ל עקור אילנך שקול וזיל, 
מאי טעמא דרב הונא דדייק מינה דשייר קרקע, אדרבא 
כיון דבעין יפה מוכר לידוק מינה דכי שייר אדעתא 
דמעקרינהו הוא דשייר. #
אלא מדדייקינן מינה דיש לו קרקע ש"מ דמפשט פשיטא 
לן דלא מצי א"ל עקור אילנך, דלאו אדעתא דמעקר 
שיירינהו. והכי קאמר, כיון דמכחישי בארעא שיורי שייר 
קרקע הצריך להן, דאי לא שייר קרקע הצריך להן מטעמא 
דבעין יפה מוכר ולא שייר זכותא לנפשיה בדבר המכור 
אפילו שעבודא נמי לא שייר, ומצי לוקח למימר ליה עקור 
אילנך שקול וזיל, הילכך רמי מוכר אדעתיה לשיורי להו 
זכותא. וכיון דמזדקק לשיורי לאו שעבודא בעלמא 
משייר, דלא סמכא דעתיה דהויא ליה זכותא בקרקע 
למשבקינהו התם עד דמשייר להו קרקע הצריך להן. #
#
ולא דמי לקונה שני אילנות, דאלו התם אע"ג דחייש 
לוקח דלא לימא ליה מוכר עקור אילנך בדעתיה דמוכר 
תליא מילתא, ומוכר כל היכא דסגיא ליה ללוקח בשעבודא 
בעלמא לא מקני ליה קרקע אלא בשלשה אילנות כדברירנא 
טעמא לדברי הכל. אבל הכא דמוכר גופיה כי משייר 
לצורך נפשיה הוא דמשייר, כל לגבי נפשיה לא דייק 
לשיוריה, אלא כי משייר שיעורא דסמכא דעתיה דסגיא 
ליה בגויה לרוחא דמילתא הוא דמשייר. וה"מ למאי דס"ד 
מעיקרא אליבא דרב הונא לאוקמה אפי' לרבי עקיבא דאמר 
בעין יפה מוכר, כיון דלגבי מוכר שני אילנות דייק דלא 
לאקנויי להו אלא מידי דצריך להו לקיומינהו התם כל שכן 
כי משייר דכיון דבעין יפה מוכר לא משייר להו אלא מידי 
דצריך להו לקיומינהו דהיינו שעבודא בעלמא. #
וה"מ היכא דשייר שני אילנות לפניו דאין תורת שדה 
עליהן, אבל שייר שלשה אילנות לפניו יש להן קרקע 
שהרי תורת שדה עליהן, וכיון דשיירינהו ודאי שייר להו 
קרקע.  ולאו משום דמוכר בעין רעה מוכר ושייר בדבר 
המכור, דהאי גברא לא שייר בדבר המכור ולא מידי, אלא 
משום דשייר שלשה אילנות בפירוש וכיון דתורת שדה 
עליהן מסתמא שייר קרקע הצריך להן דכארעא אחריתי 
דמיא. מידי דהוה אקונה שלש אילנות, דאפי' לרבנן 
דאמרי מוכר בעין רעה מוכר מודו דקנה קרקע. תדע 
דגרסינן בפרק חזקת (לעיל לז,א) פשיטא מכר קרקע ושייר 
אילנות לפניו יש לו קרקע ואפי' לרבי עקיבא כו', והתם 
ודאי בשלשה אילנות קמיירי דהא כששייר כל האילנות קא 
מיירי, דומיא דזה החזיק באילנות וזה החזיק בקרקע 
דאיירי בה ברישא, ועוד דלישנא דמכר קרקע ושייר 
אילנות לפניו הכי משמע דזבניה לקרקע כוליה ושיירינהו 
לכלהו אילנות לנפשיה. #
וכי תימא  מכדי בהדיא אמרינן התם דטעמא דמשייר 
קרקע דלא לימא ליה עקור אילנך הוא, וכיון דטעמא 
דשלשה לאו משום דתורת שדה עליהן הוא אלא דלא לימא 
ליה עקור אילנך הוא, אפי' שנים נמי. לגבי שיורי זכותא 
בקרקע הכי נמי, מיהו לא שנא שנים ולא שנא  שלשה, 
ואע"ג דכי רמי אדעתיה לשיורי להו זכותא דלא לימא ליה 
עקור אילנך הוא, כי משייר להו קרקע דחזי להו הוא 
דמשייר, גבי שלשה דיש תורת שדה עליהן משייר להו 
קרקע דחזי להו, דאע"ג דבעין יפה מוכר מידי דחשיב ליה 
באנפי נפשיה מיהת שיורי משייר, ואלו שנים דאין תורת 
שדה עליהו כיון דלא חשיבי ליה לא משייר להו אלא 
זכותא בקרקע, דהיינו שיעורא דחזי להו:#
#
[עב,א] פב. ומי מצית מוקמת לה לדרבי שמעון כר' 
עקיבא והתניא הקדיש שלשה אילנות 
ממטע עשרה לבית סאה הרי זה הקדיש את הקרקע ואת 
האילנות שביניהן וכשהוא פודה פודה בית זרע חומר 
שעורים בחמשים שקל כסף פחות מכן או יתר על כן או 
שהקדישן בזה אחר זה הרי זה לא הקדיש את הקרקע ולא 
את האילנות שביניהן ולא עוד אלא שאם הקדיש את 
האילנות וחזר והקדיש את הקרקע כשהוא פודה פודה את 
האילנות בשויהם וחוזר ופודה בית זרע חומר שעורים 
בחמשים שקל כסף. ומעיקרא מפרישנא לה למתניתא 
ובתר הכי מפרישנא ליה לסוגיא דגמרא דאתי לאיתויי 
מינה ראיה. הא דתניא הקדיש שלשה אילנות ממטע עשרה 
לבית סאה, בנטיעות קא מיירי דלא ינקי לכוליה בית סאה 
בפחות מעשרה. הילכך אי הוו ממטע עשרה לבית סאה 
מצטרפי להדדי והוו להו כשדה אילן, ואי הוו ממטע עשרה 
ליתר מבית סאה או ממטע פחות מעשרה לבית סאה, כיון 
דלא מיערבא יניקת השרשין בהדי הדדי כל חד מינייהו 
באנפי נפשיה קאי והוה ליה כמאן דאקדיש חד אילן דלית 
ליה קרקע. והני מילי בנטיעות, אבל באילנות גדולים 
אפילו היו שלשתן מפוזרין לתוך בית סאה, הא קימא לן 
גבי שביעית דמצטרפי וכשדה אילן דמו, וחורשין כל בית 
סאה בשבילן, כדברירנא בפרק לא יחפור (לעיל כו,ב סי' 
קיד) גבי אילן דעולא, הכא נמי כשדה אילן דמי ואית להו 
קרקע. ואע"ג דקימא לן דגבי מכר היכא דמרחקי מהדדי 
טפי משש עשרה אמה לא מצרפי ולית להו קרקע, 
כדבעינן למימר קמן בפ' המוכר את הספינה (פג,א), לא דמי 
דינא דהקדש לדינא דהדיוט, דאלו הדיוט כיון דבדעתא 
דמוכר ולוקח תליא מילתא על כרחיך לאו ביניקת השרשין 
תליא מילתא אלא במראית העין תליא מילתא, דהא דעתא 
דלוקח בתר מראית העין אזלא, הילכך אי מקרבי להדדי 
בתוך שש עשרה אמה מצרפי למראית העין והוו להו 
כשדה אילן, וסמכא דעתיה דלוקח למזבן ארעא אגב 
אילנות, ומוכר נמי אדעתא דהכי קא מזבין. ואי מרחקי 
מהדדי יתר משש עשרה אמה, שנמצא יתר מדרך הרבים 
מפסיק ביניהן, הוו להו מרוחקין למראית העין ולאו כשדה 
אילן דמו לפום דעתיה דמוכר ולוקח, וכי קא נחתי אדעתא 
דאילנות בלחוד קא נחתי. והוא הדין נמי גבי כלאים דהוי 
שיעורא מארבע אמות ועד שש עשרה אמה מהאי טעמא 
בלחוד הוא, דהא דינא דכלאים במראית העין תליא מילתא 
ולאו ביניקת השרשין תליא מילתא, דאם כן לא הוו שרו 
רבנן ראש תור משדה זו נכנס לשדה זו וכן כמה מילי 
דמוכחא מילתא דכל היכא דמפסקי מהדדי למראית העין 
לא איכפת להו ביניקת השרשין. אבל גבי הקדש                                         דממונא 
דגברא הוא לא שייך למתלא ביה מילתא למראית העין, 
אלא בעיקר עירוביהו תליא מילתא, וכל היכא דמיערבא 
יניקת שרשין בהדי הדדי לאו מפוזרין נינהו, מידי דהוה 
אשביעית. #
וכי תימא בשלמא לוקח והקדש לא דמו להדדי, דהא 
תליא מילתא באומדן דעתא דאינשי והאי תליא מילתא 
בעיקר עירובא דשרשין דהוא עיקרא דמילתא, אלא כלאים 
ושביעית קשיין אהדדי, מכדי תרוייהו איסורא נינהו, מאי 
שנא גבי כלאים דאזלינן בתר מראית העין ומאי שנא גבי  
שביעית דלא אזלינן אלא בתר יניקת השרשין. וכי תימא 
כלאים דרבנן, דמדאוריתא לא מיתסר עד שיזרע חטה 
ושעורה וחרצן במפולת יד, ורבנן דגזרו ביה לא גזרו ביה 
אלא מפני מראית העין, ואלו שביעית דאורייתא היא 
ואמטול הכי אזלינן ביה בתר יניקת השרשין, שתי תשובות 
בדבר, חדא דשביעית נמי בזמן הזה דרבנן היא כדמיברר 
בפרק משקין בית השלהין (מ"ק ב,ב). ועוד דאפילו למאן 
דאמר דאורייתא היא, כל שכן דתיקשי לך, דאפי' במידי 
דאורייתא קאזלינן בתר יניקת השרשין לקולא, ואדרבא 
כיון דאורייתא היא להוו כמפוזרין ולא לצטרפי למחרישה 
לכוליה בית סאה ערב שביעית. לא תיקשי לך, דודאי 
אידי ואידי דרבנן היא, והכא לקולא והכא לקולא, גבי 
כלאים דאי אזלינן בתר יניקת השרשין הויא לה חומרא 
אזלינן בתר מראית העין לקולא, גבי שביעית דאי אזלינן 
בתר מראית העין הויא לה חומרא דאי מרחקי מהדדי שש 
עשרה והוו להו מפוזרין אסור למחרישה לכוליה בית סאה 
בשבילן, אלא כדי צרכן דהיינו מלוא אורה וסלו לכל חד 
מינייהו, הילכך אזלינן בתר יניקת השרשין לקולא, וכל 
היכא דמיערבא יניקת שרשין דידהו מצטרפין וחורשין 
לכל בית סאה בשבילן עד ראש השנה.#
והא דקתני נמי ממטע עשרה לבית סאה לאו למימרא 
דאי תנא ממטע יתר מעשרה לבית סאה הוו להו רצופין 
ולית להו קרקע, דהא גבי מוכר כל היכא דמרוחקין ד"א 
לאו רצופין נינהו, וה"ה גבי כלאים וה"ה גבי שביעית 
כדקתני התם בפרקא קמא (שביעית פ"א מ"ה) כמה יהא 
ביניהן רשב"ג אומר כדי שיהא הבקר עובר בכליו דהיינו 
ד"א כדמפרש בפרק המוכר את הספינה (לקמן פג,א), אלא 
כי קתני הכא ממטע י' לבית סאה, דאי הוו מרוחקין ממטע 
פחות מעשרה לבית סאה כיון דנטיעות נינהו הוו להו 
מפוזרין ואין מצטרפין ואין תורת שדה אילן עליהן, לפיכך 
לא הקדיש את הקרקע ואת האילנות שביניהן. #
והא דקתני פחות מכאן או יתר על כן, לאו פחות ממטע 
י' לבית סאה הוא, דכי האי גונא ודאי כל כמה דלא מיקרבי 
בתוך ד"א להדדי לאו רצופין נינהו, ולא נמי ממטע פחות  
מי' לבית סאה הוא דהוו להו מפוזרין, דאם כן היינו יתר 
מכאן, אלא מאי פחות מכאן, פחות משלשה אילנות, או 
יתר מכאן, או שלשה אילנות ממטע י' ליתר מבית סאה 
דהוו להו מפוזרין, הרי זה לא הקדיש את הקרקע ולא את 
האילנות שביניהן. #
ולא עוד אלא שאפילו הקדיש את האילנות, אסופא 
קאי, דקתני פחות מכאן או יתר על כן אפילו הקדיש את 
האילנות במדה זו, כגון שלא הקדיש אלא שנים, או שהיו 
שלשה ממטע י' ליתר מבית סאה, ואחר כך הקדיש את 
הקרקע, כשהוא פודה פודה את האילנות בשויהם, דלאו 
בתר שעת פדיון אזלינן אלא בתר שעת הקדש אזלינן, 
וכיון דכי אקדשינהו לאילנות אכתי לא הקדיש קרקע, 
אשתכח דההיא שעתא כעקורין דמי ולא הויא תורת שדה 
עליהו כי היכי דליפרקו אגב ארעא בתורת שדה, אלא 
פודה את האילנות בשויהן בפני עצמן, וחוזר ופודה את 
הקרקע בפני עצמו בית זרע חומר שעורים בנ' שקל כסף. #
דיקינן  עלה מני אלימא רבנן האמרי רבנן מוכר בעין 
רעה מוכר אבל מקדיש בעין יפה מקדיש. כדקתני בהדיא 
בד"א במוכר כו', ומדלא אשמעי' תנ(י)א פלוגתא דרבי 
עקיבא בסיפא כדאשמועינן ברישא גבי מוכר לענין דרך, 
ש"מ דסיפא דברי הכל היא וליכא מאן דפליג בה אלא רבי 
שמעון לחודיה, ואם (קני) הקדיש שני אילנות אי נמי 
שלשה מפוזרין אמאי לא הקדיש קרקע, הא קימ"ל דאפילו 
במילי דלא עיילי בכלל המכר כגון בור וגת ושובך דעילי 
בכלל הקדש, הכא נמי אע"ג דקי"ל גבי מוכר דהקונה שני 
אילנות בתוך של חבירו לא קנה קרקע, גבי מקדיש מיהת 
קני קרקע. אלא לאו רבי שמעון היא. דאמר מקדיש נמי 
בעין רעה מקדיש, דתנן רבי שמעון אומר המקדיש את 
השדה לא הקדיש אלא את החרוב המורכב ואת סדן 
השקמה, אבל לא את הבור ולא את הגת ולא את השובך, 
דמקדיש נמי בעין רעה מקדיש. #
ודיקינן תו ורבי שמעון אליבא דמאן אי אליבא דרבי 
עקיבא [הא] (ד)אמר מוכר בעין יפה מוכר וכ"ש מקדיש 
אלא לאו אליבא דרבנן וקסבר רבי שמעון כי היכי דמוכר 
בעין רעה מוכר מקדיש נמי בעין רעה מקדיש ומשייר 
ארעא. והכין פירושא, ורבי שמעון דאמר המקדיש שני 
אילנות לא הקדיש קרקע, נהי דיכלת למימר דס"ל לרבי 
שמעון דמקדיש מלוקח גבי לוקח גופיה אליבא דמאן 
מרבואתיה קאי, אי אליבא דרבי עקיבא רביה, האמר מוכר 
בעין יפה מוכר, וכ"ש מקדיש, גבי קונה שני אילנות בתוך 
של חבירו, אע"ג דקתני לא קנה קרקע, הא אסיקנא בפ' 
המוכר את הספינה (לקמן פא,ב) דספוקי מספקא לן דקנה 
קרקע, משום דסבירא לן דבעין יפה מוכר, ומספקא לן 
דקנה דאיכא למימר הכי, והאי דמספקא לן דלא קנה קרקע  
משום דאיכא למימר דכל פחות משלשה אילנות אין 
הקרקע טפל להן אלא בפני עצמו הוא חשיב, וכי אמרינן 
מוכר בעין יפה מוכר בדבר הטפל לדבר המכור אבל במידי 
דחשיב באנפיה נפשיה לא. ונהי דגבי מכר ולענין דינא 
אוקי ארעא בחזקת מארה ולא קנה קרקע, מיהו גבי הקדש, 
כיון דגבי מכר איכא לספוקי דמוכר בעין יפה מוכר וקנה 
קרקע כ"ש גבי מקדיש, וכיון דספיקא הוא ליכא למימר 
קרקע בחזקת בעליה קימת, דיד הקדש על העליונה, דהא 
לא מיחסר גוביאנא, ואמאי לא הקדיש את הקרקע, מי 
שרי ליה לאתהנויי מממונא דגבוה מספיקא. ועוד כי היכי 
דמיתי בכורים מספיקא לקדוש מספקא, דהשתא למצות 
בכורים דעשה גרידא הוא חיישי רבנן, הקדש דלא תעשה 
שיש בו מעילה הוא לא כל שכן. #
אלא  ודאי על כרחיך ברייתא דקתני לא הקדיש את 
הקרקע, דאוקימנא כרבי שמעון דאמר מקדיש בעין רעה 
מקדיש, לאו אליבא דרבי עקיבא הוא דאמר מוכר בעין יפה 
מוכר, אלא אליבא דרבנן דאמרי מוכר בעין רעה מוכר. 
וההיא דתנן גבי בכורים מביא ואינו קורא אליבא דרבי 
עקיבא ודלא כרבנן, דאי לרבנן פשיטא להו דבעין רעה 
מוכר ולא קנה קרקע ולא מחייב לאתויי בכורים כלל. 
וקסבר ר' שמעון כי היכי דמוכר שתי אילנות בעין רעה 
מוכר ושייר ארעא, מקדיש נמי בעין רעה מקדיש ומשייר 
ארעא. ואע"ג דהקדיש  שני אילנות לא הקדיש את הקרקע. 
ומהאי טעמא גופיה הוא דפליג עליה במתני' גבי בור ודות 
ושובך, דקסבר דהקדש לא עדיף מלוקח. #
[עב,ב] ואקשינן עלה ואלא קשיא הואיל ויונקין משדה 
הקדש. בשלמא מתני' דמודי בה רבי שמעון גבי חרוב 
ושקמה לא קשיא, דאיכא למימר דכי מודו להו גבי חרוב 
ושקמה לאו משום דיונקין משדה הקדש אלא משום דמיני 
אילנות נינהו, וכיון דהוה דעתיה לאקדושינהו לאילנות 
כולהו מיני אילנות אקדיש ואפילו חרוב ושקמה. ומקשינן 
עלה ואלא קשיא הואיל ויונקין משדה הקדש, דש"מ דכיון 
דהקדיש את השדה לא שייר בארעא ולא מידי, דאי שייר 
מדנפשיהו קא ינקי, אלא משום דמקדיש בעין יפה מקדיש 
ולא שייר ארעא, אלמא רבי שמעון דמקדיש בעין יפה 
מקדיש ס"ל. ופריק אלא ר"ש לדבריהם דרבנן קאמר להו 
לדידי כי היכי דמוכר בעין רעה מוכר מקדיש נמי בעין 
רעה מקדיש, ואפילו חרוב ושקמה לא הקדיש, ואי משום 
דיונקין משדה הקדש, כיון דשיירינהו שיורי שייר להו 
ארעא וכי קא ינקי מדנפשיהו קא ינקי, וא"צ לומר בור וגת 
ושובך דאינן מוקדשין, אלא לדידכו דאמריתו מוכר הוא 
דבעין רעה מוכר אבל מקדיש בעין יפה מקדיש אודו לי 
מיהת דלא הקדיש אלא חרוב וסדן הואיל ויונקין משדה 
הקדש. כלומר נהי דמקדיש בעין יפה מקדיש ולא שייר 
בדבר המוקדש ולא מידי, וכיון דהקדיש את השדה לא 
שייר בגופא דארעא ולא מידי, הילכך על כרחיך לא שייר  
לא חרוב ולא סדן הואיל ויונקין משדה הקדש, אבל בור 
ושובך דלאו מגופה של שדה נינהו אלא רשותא באנפי 
נפשה נינהו ולא שייכא בהו יניקה כלל, אודו לי מיהת 
דאינן מוקדשין, דמקדיש בעין יפה מקדיש ולא שייר ולא 
מידי. וקי"ל בהא כרבנן. #
נקיטינן  השתא לטעמיהו דרבנן דמקדיש בעין יפה 
מקדיש. לפיכך המקדיש את השדה הרי זה הקדיש את 
הבור ואת הגת ואת השובך, וכ"ש חרוב המורכב וסדן 
השקמה. וא"צ לומר דבשדה לא שייר ולא מידי. וכשהוא 
פודה פודה את כל האילנות על גב השדה, בית זרע חומר 
שעורים בנ' שקל כסף. ואם לא הקדיש אלא אילנות, רואין 
אם היו ג' אילנות מפוזרות לתוך בית סאה או שהיו שלש 
נטיעות מפוזרות לפחות מבית סאה לחשבון מטע עשרה 
או יותר מכן לבית סאה ויש ביניהן ד"א, הרי אלו שדה 
אילן והקדיש את הקרקע ואת האילנות שביניהן, לפיכך 
כשהוא פודה פודה בית זרע חומר שעורים בנ' שקל כסף. 
והא מילתא לית בה פלוגתא. #
ואם היו פחות משלשה אילנות, או שהיו שלשה אילנות 
אלא שהיו מפוזרין יתר מן הראוי להן, כגון שהיו מפוזרין 
ליתר מבית סאה, או שהיו נטיעות ממטע עשרה ליתר 
מבית סאה או שאין בין זה לזה ד' אמות, אחד אילנות ואחד 
נטיעות, או שהקדישן בזה אחר זה, היינו פלוגתא דר"ש 
ורבנן. דר"ש סבר כי היכי דמוכר בעין רעה מוכר ואם מכר 
ב' אילנות או שלשה שאינן נטועין כהלכתן פשיטא לן דאין 
להן קרקע כדברירנא לעיל לטעמיהו דרבנן, מקדיש נמי 
בעין רעה מקדיש ומשייר ארעא. ורבנן סברי מוכר הוא 
דבעין רעה מוכר אבל מקדיש בעין יפה מקדיש והקדיש את 
הקרקע הצריך לאילנות, מידי דהוה אמקדיש את השדה 
לענין בור וגת ושובך, דאע"ג דגבי מכר אינן מכורין גבי 
הקדש הוו מוקדשין. תדע מדדיקינן בשמעתין אהא 
מתניתא מני אלימא רבנן דאמרי רבנן מוכר בעין רעה 
מוכר  אבל מקדיש בעין יפה מקדיש, דש"מ לטעמיהו 
דרבנן דאע"ג דלא הקדיש אלא שני אילנות או אילן אחד 
מקדיש לו מן הקרקע כדי צרכו. #
ומנא תימרא דלאקדושי גופו של קרקע הקדש גמור 
קאמרינן, דילמא לענין שעבודא בעלמא דמשתעבד ליה 
לאילן כ"ז שהוא קיים. לא ס"ד, מדאסיקנא דר"ש היא 
ואליבא דרבנן דאמרי מוכר בעין רעה מוכר, וקסבר ר"ש 
כי היכי דמוכר בעין רעה מוכר מקדיש נמי בעין רעה 
מקדיש ומשייר ארעא. ואי ס"ד למ"ד בעין יפה מקדיש לית 
להו בקרקע אלא שעבודא בעלמא, מאי שנא דלא מיתוקמא 
ליה בריתא אלא כר"ש, לוקמה אפילו לרבנן, דאע"ג דהוי 
ליה שעבודא בקרקע כיון דאילנות הוא דצריכי ליה לקרקע 
וקרקע לא צריכא להו לאילנות לא שייכא קדושה גבי 
קרקע כלל, דלא שייך ביה בקרקע לא איסורא ולא פדיון. 
אלא לאו ש"מ דלמאן דאמר בעין יפה מקדיש מקדיש ליה 
נמי לקרקע הראוי לאילנות הקדש גמור. ולישנא דגמרא 
נמי דיקא, דקאמרינן לטעמא דר"ש דמשייר ארעא, מכלל 
דלמאן דאמר מקדיש בעין יפה מקדיש לא סגיא ליה 
בשעבודא בעלמא, דאם כן כיון דלא אקדשיה לקרקע הקדש 
גמור אשתכח דשייר ארעא אפי' למאן דאמר בעין יפה נמי 
האמרת דמשייר ארעא. אלא לאו ש"מ דלמ"ד בעין יפה 
מקדיש לא משייר ארעא לנפשיה כלל. ודוקא בקרקע 
הצריך לאילנות, אבל שאר ארעא באנפי נפשה קיימא ולא 
עיילא בכלל הקדש, דהא לא אקדיש כוליה ממוניה:#
#
פג. ושמעינן מינה לטעמא דרבי עקיבא דאמר מוכר 
בעין יפה מוכר, אם מכר קרקע ושייר 
אילן אחד או שנים לפניו לא שייר קרקע, דכיון דמכר את 
הקרקע בעין יפה מכר ולא שייר ארעא, אלא שעבודא 
בעלמא הוא דשייר להו לאילנות למשבקינהו התם. תדע 
מדאמר להו רבי שמעון לרבנן לדידכו דאמריתו  מקדיש 
בעין יפה מקדיש אודו לי מיהת דלא הקדיש אלא חרוב 
וסדן הואיל ויונקין משדה הקדש, דאלמא כל היכא דס"ל 
דבעין יפה מקדיש או מוכר אע"ג דשייר שני אילנות לא 
שייר קרקע מדנפשיהו קא ינקי כדברירנא לעיל. ורב 
הונא דאמר כרבנן וכרבי שמעון דקאי כרבנן, ולית הלכתא 
כותיהו:#
#
פד. במאי אוקימתא לבריתא כר"ש  אימא סופא ולא 
עוד אלא אפילו הקדיש את האילנות וחזר 
והקדיש את הקרקע כשהוא פודה [פודה] את האילנות 
בשוויהן [וחוזר ו]פודה בית זרע חומר שעורים בחמשים 
שקל כסף ואי רבי שמעון ליזיל בתר פדיון וליפרקו אגב 
ארעיהו דהא שמעינן ליה לר"ש דאזיל בתר פדיון דתניא 
מנין ללוקח שדה מאביו והקדישה ואחר כך מת אביו 
שתהא לפניו כשדה אחוזה ת"ל ואם את שדה מקנתו אשר 
לא משדה אחוזתו שדה שאינה ראויה להיות שדה אחוזה 
יצאת זו שראויה להיות שדה אחוזה דברי ר' יהודה [ו]רבי 
שמעון [ר"מ] אומר מנין ללוקח שדה מאביו ומת אביו 
ואח"כ הקדישה שתהא לפניו כשדה אחוזה ת"ל ואם את 
שדה מקנתו אשר לא משדה אחוזתו שדה שאינה שדה 
אחוזה יצאת זו שהיא שדה אחוזה ואלו רבי יהודה ורבי 
שמעון היכא דאקדשה ואחר כך מת אביו נמי שדה 
אחוזה קרו לה מנא להו אילימא מהאי קרא אימא כוליה 
לדרבי מאיר הוא דאתא אלא משום דאזיל בתר פדיון. 
וכיון דבשעת פדיון הא מית ליה אבוה והויא לה שדה 
אחוזה גביה, אע"ג דבשעת הקדש אכתי לא הויא שדה 
אחוזה, שדה אחוזה קרינא בה. #
אמר רב נחמן בר יצחק לעולם לא אזלי בתר פדיון 
ורבי יהודה ורבי שמעון קרא אשכוח ודרוש. אי ס"ד 
כוליה קרא לכדרבי מאיר הוא דאתא, לימא קרא  ואם את 
שדה מקנתו אשר לא אחוזתו אי נמי אשר לא שדה 
אחוזתו מאי לא אשר משדה אחוזתו שדה שאינה ראויה 
להיות שדה אחוזה בשעת הקדש יצאת זו שהיא ראויה 
בשעת הקדש להיות שדה אחוזה. וקימא לן כרבי יהודה 
ורבי שמעון, דרבי מאיר ורבי יהודה הלכה כרבי יהודה, 
ועוד דיחיד ורבים הלכה כרבים. וש"מ דהיכא דאקדיש את 
האילנות על מנת שאין להן קרקע וחזר והקדיש את 
הקרקע, לא אזלינן בתר שעת פדיון אלא בתר שעת הקדש 
אזלינן, וכשהוא פודה פודה את האילנות בשוויהן וחוזר 
ופודה בית זרע חומר שעורים בחמשים שקל כסף:#
#
פה. אמר רב הונא חרוב המורכב וסדן השקמה תורת 
אילן עליו ותורת קרקע עליו תורת אילן עליו 
דהיכא דאקדיש שתי אילנות והאי חרוב יש לו קרקע. 
דהוה ליה האי חרוב כאילן שלישי, ואשתכח דאקדיש 
שלשה אילנות דאית להו קרקע. סד"א כיון דמסתמא לא 
מזדבן בהדי שאר אילנות ולר"ש נמי לא קדיש מסתמא הוה 
ליה כקרקע בפני עצמו ולא מצטרף בהדי שאר אילנות 
למיתב  להו קרקע. #
ותורת קרקע עליו דמיפרקי אגב ארעא. כלומר 
דהמקדיש את השדה ולית בה חרוב המורכב וסדן 
השקמה ואקדשינהו בפי' בהדי ארעא מיפרקי אגב ארעא, 
ולא אמרינן כיון דלר"ש מסתמא לא קדשי אגב ארעא לאו 
כי גופא דארעא דמו אלא כמאן דתלישי דמו ולא מיפרקי 
אגב ארעא, אלא פודה את האילנות בשוויהן וחוזר ופודה 
בית זרע חמר שעורים בחמשים שקל כסף, קמ"ל דתורת 
קרקע עליו ומיפרקי אגב ארעא. אי נמי סד"א כיון דלא 
קדשי אגב ארעא לר"ש כקרקע בפ"ע דמי ולא מיפרקי אגב 
ארעא, קמ"ל דתורת קרקע עליו דמגופו של קרקע נינהו 
ומיפרקי אגב ארעא. אי נמי משכחת לה כגון שהקדיש שני 
אילנות וחרוב מורכב עמהן או סדן, מהו דתימא כיון דלא 
מיקני אגב ארעא לא מיפרק אגב ארעא, קמ"ל דמפרק אגב 
ארעא. נוסחא אחרינא, ותורת קרקע עליו, דלא מיקנו אגב 
ארעא דהויא לה כארעא אחריתי. #
והא שמעתא דרב הונא דאמר תורת אילן עליו 
לאצטרופי בהדי שני אילנות, והאי יש לו קרקע, דשמעת 
מינה דאי אקדיש תרי אילנות לא אקדיש קרקע, לא 
משכחת לה אלא אליבא דרבי שמעון דאמר מקדיש בעין 
רעה מקדיש, דאי לרבנן אי נמי לר' עקיבא, כולהו סבירא 
להו דמקדיש בעין יפה מקדיש ואפי' לא אקדיש אלא אילן 
אחד יש לו קרקע כדברירנא לעיל. אלא כי מצריך רב הונא 
לאשמועינן, אליבא דרבי שמעון הוא דאצטריך 
לאשמועינן, דסבר המקדיש את השדה לא הקדיש לא את 
החרוב המורכב ולא את סדן השקמה. והא דקתני במתני' 
דלא הקדיש אלא חרוב וסדן, הא אסיקנא דרבי שמעון 
לדבריהם דרבנן קאמר להו, דאי לרבנן לא אצטריך 
לאשמועינן ולא מידי, דכיון דסבירא להו לרבנן דהמקדיש 
את השדה הקדיש אפי' חרוב וסדן אלמא כשאר אילנות 
שבשדה דמו, ממילא ידענא דמצטרף בהדי שאר אילנות 
ומיפרק אגב ארעא כשאר אילנות. אלא כי אצטריך 
לאשמועינן אליבא דרבי שמעון דסבר מסתמא לא הוי 
מוקדש אלמא לאו כשאר אילנות דמי ולאו כגופו של קרקע 
דמי, קמ"ל דתורת אילן עליו לאצטרופי ותורת קרקע עליו 
למהוי כגוף הקרקע הפדוי ולא צריך למפרקיה באנפי 
נפשיה. וכבר ברירנא דליתא לדרבי שמעון דאמר בעין 
רעה מקדיש, אלא כמאן דאמר בעין יפה מקדיש ואפילו 
הקדיש אילן אחד יש לו קרקע:#
#
פו. ומדרבי שמעון נשמע לרבנן, לאו מי אמר ר' 
שמעון דהמקדיש את השדה לא הקדיש לא 
את החרוב המורכב ולא את סדן השקמה, ואפילו הכי חזי 
לאצטרופי בהדי שאר אילנות, ואי אקדיש שני אילנות 
והאי חרוב אע"ג דסבירא ליה לרבי שמעון דהמקדיש שני 
אילנות לא הקדיש את הקרקע מצטרף האי חרוב בהדייהו 
לשוויינהו תלתא, לרבנן נמי דאמרי המוכר את השדה לא 
מכר לא את החרוב המורכב ולא את סדן השקמה, אע"ג 
דאמור רבנן גבי מכר הקונה שני אילנות בתוך של חבירו 
לא קנה קרקע מכר לו שני אילנות וחרוב המורכב או סדן 
השקמה, אע"ג דמסתמא חרוב וסדן לאו כשאר אילנות 
דמו דהא המוכר את השדה לא מכר לא את החרוב המורכב 
ולא את סדן השקמה, חזו לאצטרופי לשוויינהו תלתא 
ולמקני קרקע. וממילא שמעת דאפי' גבי חרוב המורכב 
וסדן השקמה דחשיבי לית להו קרקע מסתמא אלא היכא 
דהוו ביה תלתא, לא שנא מכר חרוב וסדן לאחר בתוך 
שדהו ולא שנא מכר את השדה דמסתמא שייר לנפשיה 
חרוב המורכב וסדן השקמה. ועל כרחיך שמעינן מיהא דרב 
הונא דחרוב המורכב וסדן השקמה נמי מסתמא לענין 
מיקנא קרקע כשאר אילנות דמו:#
#
#
פז. א"ר אמי עומר שיש בו סאתים תורת עומר עליו 
ותורת גדיש עליו תורת עומר עליו דתנן שני 
עמרים שכחה שלשה אינן שכחה. ואם שכח שני עמרין 
ועומר שלישי עמהן שיש בו סאתים אין אומרים זה שיש 
בו סאתים אינו עומר אלא הרי הוא כגדיש ובפני עצמו הוא 
חשוב ואינו מצטרף עם השנים כדי שיהו שלשה עמרים 
ולא יהו שכחה, ונמצא שזה שיש בו סאתים אינו שכחה 
לפי שהוא כגדיש ואינו קרוי עומר אבל השנים שכחה 
דתנן שני עמרים שכחה, אלא הרי זה ראוי להצטרף עם 
השנים להשלימן לשלשה ואין אחד מהן שכחה. ותורת 
גדיש עליו שאם שכחו לבדו אינו שכחה דתנן עומר שיש 
בו סאתים [ו]שכחו (ו)אינו שכוח. דעומר אמר רחמנא ולא 
גדיש. ובספרי (כי תצא רפג) מפיק לה מקראי, עומר ולא 
הגדיש יכול אף לא שנים ת"ל לגר ליתום ולאלמנה יהיה, 
ועומר שיש בו סאתים מפיק ליה (שם) מלא תשוב לקחתו 
יצא זה שאינו נקח יפה כאחת:#
#
פח. אמר רבה בר בר חנה א"ר יוחנן חרוב המורכב  
וסדן השקמה באנו למחלוקת רבי מנחם 
ברבי יוסי ורבנן. דר' מנחם ברבי יוסי סבר המקדיש את 
השדה לא הקדיש את החרוב המורכב ולא את סדן 
השקמה, כרבי שמעון דאמר בעין רעה מקדיש. ורבנן 
סברי בעין יפה מקדיש והקדיש את כולן. והאי פלוגתא 
דרבי מנחם ברבי יוסי ורבנן גמרא הוו גמירי לה. #
[עג,א] ודייקינן ולימא מחלוקת רבי שמעון ורבנן. 
ואסיקנא הא קמ"ל דר' מנחם ברבי יוסי כר"ש ס"ל. הילכך 
לית הלכתא כוותיה:#
#
הדרן עלך פרק המוכר את הבית#

