מכל נכסיו לאחר מיתה אלא ארבע אמות של קבורה, ודרך 
משל אמר לו לפי שהיה עשיר והיה רוצה לסלק את רוניא 
שהיה עני מעל מקנתו, אמר לו והלא עשיר אתה ויש לך 
כמה נכסים להתפרנס מהם מה לך עוד לקנות שדה אחרת 
לסלק עני זה מעל מקנתו שקנה להתפרנס הימנה, וכי 
נכסים הללו שאתה מרבה יש לך מהם לאחר מיתה אלא 
ד"א בלבד שאתה נקבר בהן. ולאו דינא אמר ליה אלא 
מדת חסידות א"ל למעבד לפנים משורת הדין. (וה"מ) 
[וש"מ] דכל היכא דהוי לוקח עני ובר מצרא דקאתי לסלוקי 
עשיר מיבעי ליה לדיאנא לאוכוחי לבר מצרא ולאודועי כי 
הני מילי ומאי (דדנא) [דדמיא] להו, אי קביל קביל ואי לא 
קביל פסקינן ליה לדיניה ומסלקינן ליה ללוקח משום דינא 
דבר מצרא:#
ז. כותל חצר שנפל מחייבין אותו לבנותו עד ארבע 
אמות בחזקת שנתן עד שיביא ראיה שלא נתן 
מארבע אמות ולמעלה אין מחייבין אותו סמך לו כותל 
אחר אע"פ שלא נתן עליו את התקרה מגלגלין עליו את 
הכל בחזקת שלא נתן עד שיביא ראיה שנתן. הא דקתני 
כותל חצר שנפל הוא הדין אע"ג דלא הוה התם כותל 
מעיקרא דמחייבין אותו לבנות עד ארבע אמות, דהיזק 
ראיה שמיה היזק ושיעור סלוקי היזק ראיה ד"א, והא 
דקתני נפל סיפא איצטריכא ליה, מד"א ולמעלה אין 
מחייבין אותו, ואע"ג דהוה גביה מעיקרא טובא, ולא הוי 
מצי א"ל תא להדריה (ממעיקרא) [כמעיקרא], דמעיקרא 
הוה ניחא ליה והשתא לא ניחא ליה. והא דקתני רישא 
בחזקת שנתן עד שיביא ראיה שלא נתן, אוקימנא (להלן 
ע"ב) אפילו קודם גמר מלאכה, שאם היה אחד מהן עסוק 
בבנין הכותל ואמר לחבירו תן לי חצי מה שהוצאתי [ו]אמר 
לו פרעתיך, כיון דמדינא הוה מחייב במעיקרא למיתב ליה 
הרי זה בחזקת שנתן עד שיביא הלה ראיה שלא נתן. 
ואפילו היכא דאיתברר דתבעיה מעיקרא למבני בהדיה ולא 
קביל מיניה ואזל תובע בתר הכי ובנייה מדנפשיה, כי טעין 
אידך דבתר הכי פרעיה מהימן, מדמתמהינן בפרק שנים 
אוחזין בטלית (ב"מ טז,ב) גבי כפרן ומשום דלא פרע חדא 
זימנא תו לא פרע ודילמא הדר ופרע, ואף הא נמי כיוצא 
בה.#
והיכי דמי סמך לו כותל אחר, כגון שהגביהו אחד מהן 
משלו יתר מד"א ובא השני וסמך לו כותל אחר כנגדו 
ארוך, גלי אדעתיה דניחא ליה בההוא תוספת שהוסיף 
חבריה ולהכי סמיך ליה האי כותל שני לבנות שם בית 
ולתת את התקרה מכותל הסמיכה לכותל התוספת ולהכניס 
בה ראשי קורותיו, ואע"ג שעדיין לא נתן עליו את התקרה 
מגלגלין עליו את הכל. ודוקא היכא דאגבהיה איהו להאי 
כותל שני כנגד גובהו של ראשון, אבל היכא דלא אגבהיה 
אלא עד ד"א לא מיחייב, דאמר ליה כי סמכי לאש[ת]מושי 
עד ארבע אמות הוא דסמכן. והא דקתני עלה בחזקת שלא 
נתן עד שיביא ראיה שנתן ה(ו)א קמ"ל דאע"ג דמחייב 
מדינא למיתב ליה בדלא הוה פסיקא ליה מילתא דהוה 
מחייב הרי זה בחזקת שלא נתן עד שיביא ראיה שנתן. 
ודוקא דאיתברר בסהדי דהאי תובע לחודיה הוא דבנייה 
לההיא תוספת, דאע"ג דלא אתברר דתבעיה מעיקרא 
לנתבע למבני בהדיה ולא קביל מיניה, כיון דאתברר דאיהו 
בנייה בחזקתיה מוקמינן ליה, והיאך דקטען דפרעיה מידי 
דלא הוה גדיר ליה דהוה מיחייב בגויה הוה ליה בחזקת 
שלא נתן עד שיביא ראייה שנתן. אבל היכא דלא איתברר 
דהאי תובע לחודיה בנייה, אלא מגו אודיתיה דנתבע, מיגו 
דאי בעי אמר אנא בניתיה בהדך כי טעין את בניתיה ואנא 
פרעתיך פלגא, הוה ליה מה לו לשקר במקום חזקה 
דאיבעיא לן בפרקין (להלן ע"ב) ולא איפשיט, וכל כי האי 
גוונא חומרא לתובע וקולא לנתבע. והיכא דאתברר בסהדי 
דהאי תובע לחודיה בנייה, דאוקמינן ליה בחזקת שלא נתן, 
סוגיא דגמרא דאפילו אמר ליה פרעתיך לאחר זמנו דהיינו 
לאחר דסמיך ליה כותל אחר לא מהימן, דכיון דלא ידע 
דמחייב לא יהיב דעתיה למפרעיה דמימר אמר מי יימר 
דמחייבין לי רבנן כדבעינן למימר קמן.#
ולא תימא הני מילי בשאר אינשי דלא ידעי, אלא אפילו 
בצורבא מרבנן דידיע דמחייבין ליה רבנן כשאר אינשי 
דמי, דמתני' סתמא תניא ולכולי עלמא משמע. וטעמא 
דמילתא דאי אמרת לפלוגי בין דידע לדלא ידע איכא מאן 
דלא ידע וטעין בתר הכי דידע להימוני, אלא השתא 
דדיינינן להו לכולהו בחזקת דלא ידעי ליכא פסידא, דמאן 
דלא ידע הא לא ידע ובחזקת שלא נתן הוא, ומאן דידע כי 
היכי דידע דמיחייב הכי נמי ידע דבחזקת שלא נתן 
מוקמינן ליה ולא איבעיא ליה למיתב ליה אלא בסהדי ואי 
יהיב בלא סהדי איהו דאפסיד אנפשיה.#
#
והני מילי דלא חייבוהו בי דינא, אבל חייבוהו בי דינא 
בין ידע מעיקרא בין לא ידע כי הדר טעין פרעתי מהימן. 
חדא, דכיון דאסיקניה לטעמא משום דאמר מי יימר 
דמחייבין לי רבנן ממילא שמעת דאי בתר דאיחייבוהו#
מהימן. ועוד דבהדיא אסיקנא בפרק שנים אוחזין (ב"מ 
יז,א) סתמא בכולהו תביעות בין צא תן לו בין חייב אתה 
ליתן לו ואמר פרעתי נאמן, אלא לאו ש"מ דסיפא דקתני 
בחזקת שלא נתן בדלא חייבוהו בי דינא הוא. ומדסיפא הוא 
בדלא חייבוהו ב"ד הוא רישא נמי דקתני בחזקת שנתן 
אע"ג דלא חייבוהו בי דינא הוא, דאי אמרת דוקא לבתר 
דחייבוהו אפילו למעלה מארבע אמות נמי, ואדמפליג בין 
עד ארבע אמות למעלה מארבע אמות, בין בחייבוהו לדלא 
חייבוהו ה"ל לפלוגי לא שנא עד ד' אמות ולא שנא למעלה 
מד' אמות, אלא משום דכולה מתני' בדלא חייבוהו וטעמא 
דמילתא כדפרשינן, וסוגיא דגמרא נמי הכי משמע 
כדבעינן למימר קמן.#
וכי תימא מכדי עד ארבע אמות שותפי נינהו מאי שנא 
מארבע אמות ולמעלה דכל כמה דלא גלי אדעתיה דניחא 
ליה לא מחייבינן ליה, הא קיימא לן (לקמן מב,ב) דשותף 
כיורד ברשות דמי ואפילו בשדה שאינה עשויה ליטע 
כשדה העשויה ליטע. כי אמרינן כיורד ברשות דמי היכא 
דלא אישתתוף אדעתא דדבר ידוע דמסתמא לכולהו אנפי 
דשבחא דאפשר לאשבוחי בההוא מידי אשתתוף, אבל הכא 
דמעיקרא כי אישתתוף בהאי כותל לסלוקי היזק ראיה 
בלחוד הוא דאשתתוף, עד ארבע אמות דאיכא היזק ראיה 
מחייבינן ליה טפי לא מחייבינן ליה, ואי נמי בני ליה חד 
מיניהו בסתמא לאו כיורד ברשות דמי דלאו אדעתיה דהכי 
אשתתוף. ואע"ג דהוה גביה מעיקרא טובא כיון דנפל 
(אעיקרא לא) [איעקרא לה] שותפותייהו, ושותפות מקום 
לאו שותפות הוא שהרי כל אחד מהן מכיר חלקו לצד 
חבירו, והשתא כי קא משתתפי בהאי כותל חדש מכח היזק 
ראיה בלחוד הוא דמשתתפי. ועוד דכי אמרינן שותף 
כיורד ברשות דמי במידי דאית בה שבחא בגופיה אבל 
למעלה מארבע אמות דכל כמה דגביה טפי ממעיט באוירא 
טפי וכל שכן דלגבי תחתון ריעותא הוא ולית ביה שבחא 
אלא להיכא דצריך לעיולי ביה כשוריה, כל כמה דלא 
סמך לו כותל אחר לאו כיורד ברשות דמי. ומטעמא דזה 
נהנה וזה חסר נמי לא מיחייב דכיון דאית ליה פסידא מהנך 
אנפי אחריני דאמרן זה חיסר וזה חיסר הוא.#
ברם צריך את למידע דכל היכא דמוקמינן ליה בהאי 
עניינא בחזקת שנתן משתבע היסת כשאר תביעות דעלמא 
ומיפטר. וכל היכא דמוקמינן ליה בחזקת שלא נתן וליכא 
כפירה אלא גבי פרעון דינא הוא דשקיל תובע בלא 
שבועה, דסוגיין לקמן (ע"ב) דכל היכא דלא ידע דמחייבין 
ליה רבנן פשיטא לן דהוה בחזקת שלא נתן טפי מהקובע 
זמן לחבירו ואומר לו פרעתיך בתוך זמני, וכיון דקי"ל התם 
דשקיל בלא שבועה ואפילו מיתמי כל שכן הכא דשקיל 
בלא שבועה.#
והני מילי היכא דליכא הכחשה אלא גבי פרעון אבל 
היכא דאיכא הכחשה בשיעור הוצאה, אי בריא ובריא הוא 
ואיכא חיוב שבועה דאורייתא גבי נתבע, משתבע שבועה 
דאורייתא ומיפטר, ואי לא משתבע היסת ומיפטר, לא 
שנא עד ארבע אמות ולא שנא למעלה מארבע אמות. ואי 
תובע בריא ונתבע שמא, לא מיבעיא עד ד"א דיכלי למכפא 
אהדדי דכיורד  ברשות דמי דישבע כמה הוציא ויטול, אלא 
אפילו למעלה מארבע אמות דלא יכלי מעיקרא למכפא 
אהדדי, כיון דאית ליה רשותא למעבד וגלי חבריה 
אדעתיה לבסוף דניחא ליה ישבע כמה הוציא ויטול, 
כדברירנא לעיל (ס"ס ו) גבי מקיף. והתם הוא דאע"ג דלא 
גלי ניקף אדעתיה דניחא ליה מיחייב דודאי זה נהנה וזה 
חיסר הוא, אבל הכא איכא למימר דזה חיסר וזה חיסר 
הוא, אי גלי אדעתיה דניחא ליה דהוה ליה זה נהנה וזה 
חסר מיחייב ואי לא לא מיחייב כדברירנא לעיל. והיכא 
דאיכא הכחשה בין בשיעור הוצאה בין בטענת פרעון, כגון 
דטעין תובע דהכי והכי אפיק ונתבע קא טעין דלא אפיק כי 
האי שיעורא ודפרעיה ההוא שיעורא דאפיק, איכא 
לפלוגי, דאי ברי וברי הוא, עד ארבע אמות דמהימן נתבע 
בין אטענת פרעון בין אשיעור הוצאה משתבע היסת 
אתרווייהו ומיפטר, ומארבע אמות ולמעלה דמהימן 
אשיעור הוצאה ולא מהימן אפרעון, ההוא שיעורא דמודי 
ליה דאפיק אע"ג דטעין עליה דפרעיה משלים ליה דהא 
איכא סהדי דאיהו בנייה וליכא מה לי לשקר להימוניה 
אפרעון כלל, ושאר הוצאה דכפר בה משתבע עליה היסת 
ונפטר, דהא לא שייכא גביה שבועה דאורייתא, לא מכח 
הודאת פיו דההוא שיעורא דמודי ליה דאפיק כיון דטעין 
עליה פרעתי לאו הודאה דמיחייב עליה שבועה היא, ולא 
מכח העדאת עדים דהא לא מכחשי ליה. ואי תובע גבי 
שיעור הוצאה ברי ונתבע שמא בהא נמי איכא לפלוגי, 
דעד ארבע אמות משתבע תובע אשיעור הוצאה כעין 
דאורייתא ומשתבע נתבע אשיעורי דקא טעין דפרעיה 
מינה שבועת היסת ופרע ליה שארה, אבל מארבע אמות 
ולמעלה אע"ג דלא מיחייב תובע שבועה אפרעון מיגו 
דמחייב שבועה אשיעור הוצאה משתבע נמי אפרעון 
בגלגול ושקיל כוליה. והוא הדין היכא דטעין נתבע שמא 
בין אשיעור הוצאה בין אפרעון דאפילו עד ארבע אמות 
משתבע תובע כעין דאורייתא אתרווייהו ושקיל כוליה:#
ח. ושמעינן מינה דכי יהיב פלגא אוזינקא אית ליה 
מדינא לאשתמושי ביה וליתן עליו תקרתו 
ולא מצי חבריה לעכובי עילויה, דאי לא תימא הכי כי סמך 
לו כותל אחר אמאי מגלגלין עליו את הכל, נהי נמי דגלי#
אדעתיה דניחא ליה לאשתמושי ביה כיון דלית ליה 
לאשתמושי ביה אמאי מגלגלין עליו את הכל, אלא לאו 
ש"מ דאית ליה מדינא לאשתמושי ביה. וההוא דאמר 
בנאה (לקמן נז,ב) בכל השותפין מעכבין זה על זה חוץ מן 
הכבוסה, התם בחצר השותפין במידי דמעכב עלייהו דבני 
חצר לאשתמושי בה, והוא הדין בכותל השותפין במידי 
דלאו אורחיה לאשתמושי בה בהכי כגון גפת וזבל ומלח 
וסיד וסלעים ואמת המים הסמוכים לכותל דלאו אורחיה 
דכותל לאשתמושי ביה בהכי דאפילו מריה נמי דקפיד 
אנפשיה דלא לסמוך ליה מידי דמזיק ליה, אבל הכנסת 
קורות וכיוצא בהן דמעיקר תשמישה דכותל נינהו לא מצי 
מעכבי אהדדי, דמעיקרא בנייוה לאשתמושי ביה כל חד 
מינייהו מגיסא דידיה בנייוה, וכן הלכתא.#
#
והשתא דאמרת לא מצו מעכבי אהדדי אע"ג דלחד 
מינייהו אית ליה בגוויה תשמישה כי האי גוונא ולהיאך לית 
ליה, כל היכא דבלאו ההוא תשמישא דתרווייהו הוי השתא 
נמי דתרווייהו הוי ולית ליה לחד מינייהו זכותא בגוויה 
טפי מחבריה, דכי אשתמיש ביה חד מינייהו מעיקרא מכח 
שותפותיה הוא דאשתמש ביה, והא דלא אשתמש ביה נמי 
האיך מהך גיסא משום דלא איתרמי ליה תשמישא דצריך 
ליה. והכי נמי מסתברא, דאלת"ה מעיקרא היכי שבקי ליה 
לחד משותפין לאשתמושי בהו בכותל השותפין, וליחוש 
דילמא טעין ביה בכוליה, כדאשכחן (לקמן פב,א) גבי הקונה 
שני אילנות לענין העולה מן הגזע. וכי תימא דאמרינן ליה 
להאיך הוה לך לדילך נמי לאשתמושי בה מאידך גיסא, 
מצי אמר לא איצטריך לי וא"כ מצינו חזית בחצר ואנן 
בבקעה לחודה תנן. תדע נמי דהא סוגיין בכולהו חזקות 
דעלמא דכל היכא דברירא מילתא דהויין ליה למחזיק 
בההוא מידי דבעי לאחזוקי ביה זכותא מאנפא אחרינא 
לאשתמושי ביה ההוא תשמישא דאשתמש ביה או 
(להתנויי) [לאתהנויי] ההיא הנאה דאתהני ליה מיניה, לא 
קיימא ליה חזקה בגוויה מכח ההוא תשמישא דאשתמש 
ביה ולא מכח ההוא הנאה דאתהני ליה מיניה, דכי שבקה 
מריה לאשתמושי או לאתהנויי ביה מכח ההוא זכותא 
דאיתברר דאית ליה בגוויה הוא דשבקה, מידי דהוה 
אאומן ושותף ואריס, ומידי דהוה נמי אבעל בנכסי אשתו 
דקא מתמהינן (לקמן מט,א) פשיטא כיון דאית ליה פירי 
[פירי] הוא דקא אכיל, ואאשה בנכסי בעלה דקא מתמהינן 
(לקמן נא,א) פשיטא כיון דאית לה מזוני מזוני היא [דקא] 
אכלה, ומידי דהוה אמשכנתא היכא דאיתברר דבמשכנתא 
קא נחית לה, וה"ה הכא כיון דאית ליה זכותא לאשתמושי 
ביה בהאי כותל מכח שותפותא דאית ליה בגוויה אע"ג 
דלחבריה לית ליה בגוויה תשמישא כלל לא קיימא ליה 
חזקה למרי תשמישא למיטען בכוליה.#
ושמעינן נמי דלא שנא סמך לו כותל אחר ולא שנא לא 
סמך לו, כל היכא דיהיב ליה לבעל התוספת זוזי דהיינו 
פלגא אוזינקיה מיחייב לקבלינהו מיניה והוו שותפי בכוליה 
כותל כדמעיקרא, דכיון דעיקר הכותל באמצע הוא דאבני 
אשתכח דהאי תוספת דבני חד מינייהו למעלה מארבעה H
אמות באוירא (ותרווייהו) [דתרוויהו] בנייה והו"ל לגבי 
פלגא כיורד לתוך חורבתו של חבירו ובנאה שלא ברשות, 
דמצי מרי חורבא כל אימת דבעי לסלוקי בזוזי. ומתניתין 
נמי דייקא דקתני סמך לו כותל אחר אע"פ שלא נתן עליו 
את התקרה מגלגלין עליו את הכל, אי אמרת בשלמא 
כיורד לתוך חורבתו של חבירו ובנאה שלא ברשות דיינינן 
ליה, היינו דכי גלי אדעתיה דניחא ליה מחייבינן ליה, אלא 
אי אמרת כיורד לשל עצמו דיינינן ליה כי סמך לו כותל 
אחר אמאי מגלגלין עליו את הכל, אלא מאן דסמיך כותלו 
לכותל חבירו הכי נמי דמגלגלין עליו את הכל, אלא לאו 
דמשום דהוה ליה בעל התוספת לגבי פלגא כיורד לתוך 
חורבתו של חבירו ובנאה שלא ברשות. ומדלענין חיוביה 
דהאי סומך כיורד לתוך של חבירו דיינינן ליה, לענין 
סלוקיה לבעל התוספת מפלגא בזוזי נמי כיורד לתוך של 
חבירו דיינינן ליה. וההיא דאמרינן לקמן (ו,א) לכי מפיס לי 
לא תיתרע אשיתאי ולא קאמרינן לכי מסלק לי בזוזי, 
דאלמא בדעתיה דבעל התוספת תלייא מילתא, התם 
אורחא דעלמא נקט דקים ליה בגוויה דכיון דגלי אדעתיה 
מעיקרא דלא ניחא למיתב ליה פלגא לבסוף נמי לא יהיב 
ליה ואי יהיב ליה לא יהיב ליה אלא בציר מהכי, דכל דלא 
יהיב ליה שיעור מאי דחזי ליה ודאי לית ליה לאשתמושי 
ביה עד דמפייס ליה.#
ברם צריך את למידע דכי דיינינן ליה כיורד לתוך 
חורבתו של חבירו ובנאה שלא ברשות, הני מילי בעיקר 
דינא בין לענין סלוקי בזוזי בין לענין חיובי היכא דגלי 
אדעתיה דניחא ליה, אבל לענין שיעורא דמחייב ליה לאו 
כיורד לתוך חורבתו של חבירו דיינינן ליה, דאילו התם 
היכא דגלי אדעתיה דניחא ליה שמין לו וידו על העליונה, 
אם השבח יתר על ההוצאה נותן לו את השבח ואם ההוצאה 
יתירה על השבח נותן לו את ההוצאה, ואילו הכא אע"ג 
דגלי אדעתיה דניחא ליה לא שנא שבח יתר על ההוצאה 
ולא שנא ההוצאה יתירה על השבח חצי הוצאה הוא דיהיב 
ליה. ומאי שנא, התם כיון דלית ליה לבונה או לנוטע 
זכותא בגופיה דארעא וכי מסלק ליה בזוזי לגמרי מסלק 
ליה, דינא הוא למישם ליה שבחא [דשבחא] כוליה גבי 
מריה ארעא הוא דמשתייר ואיהו לחודיה הוא דמתהני בה, 
אבל הכא דתרווייהו אית להו חולקא באוירא דהאי כותל 
ואע"ג דמסלק ליה מפלגא לאו לגמרי מסתלק, דכי משתמש 
כל חד מינייהו בהאי כותל בתר הכי לאו בפלגא לחודיה 
משתמש אלא בכוליה הוא דמשתמש, אי אמרת יהיב ליה #
חצי שבח שהוא יתר על ההוצאה אשתכח דקא שקיל דמי 
פלגא שבחא דמתהני ליה מיניה בתר הכי כמה דמתהני ליה 
לההוא דסלקיה מיניה בזוזי, והוא הדין היכא דהוייא הוצאה 
יתירה על השבח, דאי לא יהיב ליה אלא חצי שבח אשתכח 
דמשתמש בכוליה בהדיה בשוה ולא יהיב ליה בהוצאה אלא 
בציר מפלגא:#
מז. אמר ריש לקיש הקובע זמן לחבירו ואמר לו 
פרעתיך בתוך זמני אינו נאמן הלואי 
שיפרענו בזמנו אביי ורבא דאמרי תרווייהו עביד איניש 
דפרע בגו זמניה זימנין דאיתרמי ליה זוזי ואמר איזיל 
איפרעיה [ה,ב] דכי מטי זימניה לא ליתי לטרדן. וקימא 
לן כריש לקיש כדבעינן למימר קמן. והא דריש לקיש לא 
מיתוקמא [אלא] היכא דתבעיה סמוך למישלם זימניה 
דליכא למימר מגו דיכיל למימר פרעתיך בזמני, אבל 
תבעו לאחר זמנו ואמר לו פרעתיך בתוך זמני איבעייא לן 
לקמן ולא אפשיט. והיכא דתבעיה סמוך למישלם זימניה 
לא אצטריכא ליה לריש לקיש אלא במלוה ע"פ ודוקא 
בעדים, דאי שלא בעדים כיון דאי בעי למימר לא לויתי 
מהימן השתא דאמר לויתי ופרעתי בתוך זמני הוה ליה 
כתבעו לאחר זמנו וא"ל פרעתיך בתוך זמני דאיבעיא לן 
לקמן ולא איפשיט:#
מח. תנן כותל חצר שנפל מחייבין אותו לבנותו עד ד"א 
בחזקת שנתן עד שיביא ראיה שלא נתן היכי 
דמי אילימא דאמר ליה פרעתיך בזמני פשיטא דבחזקת 
שנתן אלא לאו דאמר ליה פרעתיך בתוך זמני מקמי 
מושלם בנין הכותל, ואפי' הכי מהימן. ופריק שאני התם 
דכל ספא וספא זימניה הוא. כלומר כל שורה ושורה של 
בניין זימניה הוא וחייב לתת לו חלקו מן ההוצאה שהוציא 
בבנין השורה ההיא, שהרי חובת כל הבנין מתחלתו מוטלת 
על שניהם. ונהי דמקמי דבני חד מינייהו מידי לא מצי 
אידך למימר ליה פרעתיך חלקי עמוד ובננו ממה שבידך, 
דהוה ליה מוציא מחבירו ועליו הראיה, אלא היכא דבני חד 
מינייהו חד דסאפא מדידיה ומקמי דבני אחרינא קא תבע 
ליה לחבריה למיתב ליה פלגו אוזינקא דההוא סאפא, כי 
האי גוונא ודאי אי טעין פרעתי חלקי משורה זו שבנית 
מהימן דכל ספא וספא זימניה הוא ובהא אפי' ריש לקיש 
מודה:#
מט. ת"ש מארבע אמות ולמעלה אין מחייבין אותו 
לבנות סמך לו כותל אחר אע"פ שלא נתן 
עליו את התקרה מגלגלין עליו את הכל בחזקת שלא נתן 
עד שיביא ראיה שנתן היכי דמי אילימא דאמר ליה 
פרעתיך בזמני  דהיינו לבתר מושלם כותל הסמיכה, אמאי 
בחזקת שלא נתן אלא לאו דאמר ליה פרעתיך בתוך זמני 
מקמי דאגבהיה לכותל הסמיכה טפי מארבע אמות, דאכתי 
לא סמיך מידי (בעד) [נגד] התוספות, אלמא לא עביד 
איניש דפרע בגו זימניה. ודחינן שאני התם דאמר מי יימר 
דמחייבין לי רבנן. כלומר שאני התם דכל כמה דלא סמיך 
לא ידע דמחייב מידי לכי סמיך כי היכי דליזיל וליפרע 
קודם זמנו דמימר אמר מי יימר דמחייבין לי רבנן לכי 
סמיכנא. הדין הוא פשטא דשמעתא, מיהו חזינא להו 
לרבואתא דמפרשי לה הכי, שאני התם דאפי' אמר פרעתיך 
בזמני לא מהימן דאמר מי יימר דמחייבין ליה רבנן, 
ומסתבר כוותייהו כדבעינן למימר קמן (סי' נג):#
נ. רב פפא ורב הונא בריה דרב יהושע עבדין כאביי 
ורבא מר בר רב אשי עביד כריש לקיש. ואסיקנא 
והלכתא כריש לקיש ואפי' מיתמי ואע"ג דאמר מר הבא 
ליפרע מנכסי יתומים לא יפרע אלא בשבועה חזקה לא 
עביד איניש דפרע בגו זימניה. ולא תימא דוקא במלוה 
בשטר אבל במלוה ע"פ לא, חדא דהא ברירנא לעיל (סי' 
מז) דעיקר שמעתיה דריש לקיש לא אצטריכא ליה אלא 
במלוה ע"פ, ועוד דכי איכא לפלוגי גבי יתמי בין מלוה 
בשטר למלוה ע"פ היכא דאיכא למימר אי הוה אבוהון קיים 
טעין פרעתי, אבל היכא דאי הוה טעין אבוהון פרעתי נמי 
לא מהימן לדידהו נמי לא טענינן להו, דלא טענינן להו 
ליתמי מידי דלא יכיל אבוהון למטען כדמיברר בפ' חזקת 
הבתים (לקמן נב,א ושם סי' ריא), הילכך דינא דמלוה ע"פ 
ומלוה בשטר בהאי ענינא חד דינא נינהו, וש"מ דאפי' מלוה 
ע"פ כי האי גוונא היכא דמית לוה בגו זמניה גבי מיתמי 
בלא שבועה. והוא דלא טעני יתמי אנן פרענך בזימנך, 
ודוקא נמי במלוה בעדים ואין צריך לומר במלוה בשטר, 
אי נמי אע"ג דליכא שטר ולא עדים והוא דמודו יתמי 
דאוזפיה לאבוהון ומית בגו זימנא דקבע ליה ולא ידעי אי 
פרעיה אי לא. אבל היכא דליכא שטר ולא עדים וקא טעני 
יתמי אין יזיף ופרע בגו זימניה כי האי גוונא איבעייא לן 
לקמן ולא איפשיט אי אמרינן מה לי לשקר במקום חזקה או 
לא, ומספיקא לא מפקינן ממונא, וכל שכן מיתמי. ואי 
איכא לפלוגי בין מלוה בשטר למלוה בעדים בהדין עניינא 
בקטנים הוא דאיכא לפלוגי, דאי מלוה בעדים הוא אע"ג 
דמית בגו זימניה לא גבינן לה מיתמי עד דגדלי דאין 
מקבלין עדים שלא בפני בע"ד ואשתכח דכל כמה דלא 
גדלי ליתיה לסהדותא כלל, ואי מלוה בשטר היא גבינן לה 
ואפי' מקטנים. דאי משום קבלת עדים שלא בפני בע"ד 
ליכא, דכיון דכי כתבוה לשטרא וחתימי עליה מחיים 
מדעתיה דלוה חתימי עליה, אי בשטרי דלא הקנאה בדאמר 
להו כתובו ואי בשטרי הקנאה סתם קנין לכתיבה עומד, 
וכמאן דאמר להו כתובו דאמי, כמאן דחתימיה עליה 
באפיה דלוה דאמו, וכיון דקי"ל עדים החתומים על השטר 
נעשו כמי שנחקרה עדותן בב"ד הוו להו כמאן דאסהידו 
בההיא מילתא בבי דינא בפני בעל דין. למאי ניחוש בו, אי 
לצררי  ולשובר כיון דמית בגו זמניה תדע דהא אלמוה 
להו (לרבינא) [רבנן ל]האי חזקה למפטריה למלוה אפי' 
משבועת הבא ליפרע מנכסי יתומים אע"ג דאי מחייבין ליה 
שבועה לית ליה פסידא בהדין, וכל שכן לאזדקוקי ליה 
למיגבא מקטנים דאי לא מזדקיקינן אית ליה פסידא.#
וכי תימא והא כתובת אלמנה דכמית בגו זימניה דמי 
דלא נתנה כתובה לגבות מחיים, וטעמא משום חינה הא 
לאו הכי לא מזקיקינן כדאמרינן בערכין (כב,א) ור' יוחנן 
אמר אף לכתובת אשה משום חינה, הא לאו משום חינה     
לא, ואמאי לימא חזקה לא עביד איניש דפרע בגו זימניה, 
שאני כתובת אשה דכיון דאין אדם רוצה שתתבזה אשתו 
בב"ד אתפוסי מתפיס לה צררי וכמאן דמטא זימניה מחיים 
דמי. תדע דהא בעל חוב היכא דמית הלוה בגו זימניה 
גבי מיתמי שלא בשבועה כדאמרן, ואלו גבי אלמנה תנן 
(כתובות פז,א) והנפרעת מנכסי יתומים לא תפרע אלא 
בשבועה, ותנן נמי (גיטין לד,ב) אין אלמנה נפרעת מנכסי 
יתומים אלא בשבועה, וקי"ל יתומים שאמרו גדולים ואין 
צריך לומר קטנים בין לשבועה בין לזיבורית, אלא מאי 
אית לך למימר אלמנה שאני. #
#
והני מילי גבי דינא [ד]בעל חוב בהדי יתמי דלוה אבל 
דינא דערב היכא דפרעיה למלוה לאחר מיתת הלוה בדינא 
דמלוה תלי, כל היכא דאית למלוה למגבא מינייהו בדינא 
ערב נמי מצי גבי, וכל היכא דמלוה גופיה לא מצי גבי כל 
שכן ערב דלא מצי גבי כדבעינן לברורי בפ' גט פשוט 
(לקמן קעד,א סי קלג) בסיעתא דשמיא. וכי תימא א"כ התם 
גבי פלוגתא דרב פפא ורב הונא בריה דרב יהושע כי היכי 
דאשמועינן בגמ' גבי חייב מודה וגבי שמתוה ומית 
בשמותיה דנזקקין הוה ליה לאשמועינן נמי מית בגו זימניה 
דנזקקין, הא לא קשיא, דהתם לטעמא דרב פפא ורב הונא 
בריה דרב יהושע קאמרינן ובהדייא אמרינן בשמעתין דרב 
פפא ורב הונא לית להו דריש לקיש. #
ואי קשיא לך והא תניא בפ' שום היתומים (ערכין כב,א) 
דאין נזקקין לנכסי יתומים ואפי' במידי דאי הוה אבוהון 
קיים לא הוה מהימן למטען פרעתי, מדאמר רב נחמן מריש 
לא הוה מזדקיקנא לנכסי יתומים כיון דשמעתה להא דאמר 
רב הונא חברין משמא [דרב] יתמי דאכלי דלאו דידהו 
ליזלו בתר שבקיהו מכאן ואילך מזדקיקנא, במאי עסקינן, 
אילימא באנפא דאי הוה אבוהון קיים הוה מהימן למטען 
פרעתי מכאן ואילך היכי מזדקיק, ולית ליה לרב נחמן 
טוענין ליורש, ואפי' מגדולים נמי לא מצי גבי, אלא לאו 
באנפא דאי הוה אבוהון קיים לא הוה מהימן למטען 
פרעתי, ואפי' הכי איפסיקא הלכתא דאין נזקקין, ורב פפא 
ורב הונא בריה דרב יהושע ורבא כולהו סבירא להו כסברא 
קמא דרב נחמן דהוה סבירא ליה מעיקרא דאין נזקקין 
ואפי' היכא דלא הוה מהימן אבוהון למטען פרעתי, ואם כן 
הכא נמי אמאי נזקקין. וכי תימא משום דחזקה לא עביד 
איניש דפרע בגו זימניה, והא סוגייא דשמעתין דטעמא 
דמי יימר דמחייבין לי רבנן אלים ליה לגמרא טפי מהאי 
חזקה, דהא אפי' לאביי ורבא דלית להו חזקה דריש לקיש 
היכא דלא ידע נתבע דמחייבין ליה רבנן מודי דלא מהימן 
למטען פרעתי ואפי' לאחר זמנו, ואפי' הכי אין נזקקין לו 
כדברירנא מהך מימרא דרב נחמן, וכל שכן גבי האי חזקה 
דריש לקיש. טעמא דאביי ורבא הוא דלית להו חזקה דריש 
לקיש ולא מיתרצא להו קושיא דאקשינן עליהו ממתני' 
אלא בהכין, אבל אליבא דהלכתא כיון דאיפסיקא דהלכתא 
כריש לקיש ואפי' למיגבא מינייהו בלא שבועה ממילא 
שמעתא דהאי אנפא דפרעתיך בתוך זמני אלים ליה לגמרא 
טפי מהנך אנפי דלא ידע נתבע דמחייבי ליה בי דינא 
בגוייהו דאלו הנך אפי' מיתומים לא גבו אלא בשבועה דלא 
עדיפי ממלוה בשטר ואלו היכא דמית לוה בגו זימניה גבי 
מלוה בלא שבועה, ומדאלמוה רבנן למיגבא בלא שבועה 
שמע מינה אפי' מיתומים קטנים נמי גבי חזקה לא עביד 
איניש דפרע בגו זימניה. והאי דלא אשמעינן גמרא [ד]גבי 
מקטנים כי היכי דאכפל לאשמועינן דגבי בלא שבועה, 
משום דמעיקרא כי איפסיקא הלכתא כריש לקיש ואפי' 
מיתמי סתמא איפסיקא ואפי' מקטנים, והדר אשמעינן 
רבותא דאפי' שבועה נמי לא בעי. ועוד לא בשבועה עדיפא 
ליה לאשמועינן, דאי אשמועינן לנכסי קטנים הוה אמינא 
לא עדיף מכתובת אשה דגביא מיתומים קטנים ואפי' הכי 
בעיא שבועה, קמ"ל דאלימא ליה חזקה למפטריה 
משבועה. #
וכי תימא כיון דטעמא דאין נזקקין לנכסי יתומים אפי' 
במלוה בשטר משום דחיישינן לשובר הוא, א"כ אפי' מת 
לוה בגו זימניה נמי ליחוש דדילמא לכי גדלי יתמי משכחי 
שובר או עדים ומפטרי, לא דמי, דאלו גבי שטרא גרידא 
כיון דליכא ריעותא גבי לוה אלא משום טעמא דשטרך 
בידי מאי בעי, גבי יתמי חיישינן דילמא א"ל מלוה ללוה 
פרען וא"ל הב לי שטרי ואמר ליה מלוה אירכס לי אכתוב 
לי תברא, וכיון דמיחייב מדינא למפרעיה על ידי שובר 
הכי נמי [גבי] יתמי חיישינן, גבי מת בגו זימניה כיון דבבי 
דינא לא מצי כאיף ליה למפרעיה בגו זימניה ליכא למיחש 
דחזקה לא עביד איניש דפרע בגו זימניה. והכי נמי 
מסתברא דאי ס"ד כל היכא דאי משתכחי יתמי סהדי או 
תברא מיפטרי אין נזקקין אי הכי היכא דשמתיה ומית 
בשמותיה דאיפסיקא הלכתא דנזקקין, אמאי נזקקין, ניחוש 
דילמא שובר הוי ליה לאבוהון ואירכס ליה ושמתוה ומית #
בשמתיה מקמי דלשכחיה ודילמא לכי גדלי יתמי טרחי 
ומשכחי ליה, אלא לאו שמע מינה דכל היכא דאלימא לן 
חזקה דלא פרעיה אבוהון נזקקין:#
נא. איבעייא להו תבעו לאחר זמנו ואמר לו פרעתיך 
בתוך זמני מהו מי אמרינן דמה לו לשקר 
במקום חזקה או לא. כלומר מי אמרינן מה לו לשקר 
למדחא חזקה. ולא איפשיט, וכל [כי] האי גונא חומרא 
לתובע וקולא לנתבע. והוא הדין היכא דהלוהו שלא בעדים 
ותבעיה בתוך זמניה ואמר לו פרעתיך בתוך זמני דאיכא 
מה לו לשקר אי אמר לא לויתי חומרא לתובע וקולא 
לנתבע, וכן כל כיוצא בזה:#
[ו,א] נב. ת"ש בחזקת שנתן עד שיביא ראיה שלא נתן 
היכי דמי אילימא דתבעו אחר זמנו 
ואמר לו פרעתיך בזמני ביומא דשלים בנין הכותל פשיטא 
דבחזקת שנתן הוא אלא לאו כגון דתבעו אחר זמנו ואמר 
לו פרעתיך בתוך זמני קודם תשלום בנין הכותל, והא 
קמ"ל דבמקום חזקה נמי אמרינן מה לי לשקר ושמע מינה 
דהקובע זמן לחבירו ותבעו לאחר זמנו ואמר לו פרעתיך 
בתוך זמני נאמן. ודחינן שאני התם דכל ספא וספא זימניה 
הוא. וכמאן דא"ל פרעתיך בתוך זמני דמי. ובעיין לא 
איפשיט:#
#
נג. ת"ש בחזקת שלא נתן עד שיביא ראיה שנתן היכי 
דמי אילימא דתבעו אחר זמנו ואמר לו 
פרעתיך בזמני ביומא דשלים ביה כותל הסמיכה, אמאי 
בחזקת שלא נתן אלא לאו דא"ל פרעתיך בתוך זמני מקמי 
דסמיך, אלמא במקום חזקה לא אמרינן מה לי לשקר 
שאני התם דאמר מי יימר דמחייבין לי רבנן. אפי' אמר 
ליה פרעתיך בזמני נמי אינו נאמן. הדין הוא פירושא 
דפרישו בה רבואתא, ולישנא דמי יימר דמחייבין לי 
רבנן דייק (כוותייכו) [כוותייהו] דכל כמה דלא מחייבין ליה 
רבנן לא טרח למפרעיה. ועוד דהא כי קא מיבעייא לן אי 
אמרינן מה לי לשקר במקום חזקה אליבא דמאן דאית ליה 
הך חזקה הוא דאיבעיא לן, ומאן דאית ליה הך חזקה אפי' 
בדיעבד דמחייב אית ליה דהא כי פליגי בדיעבד פליגי, 
ואי ס"ד גבי סמך לו כותל אחר נמי כי אמר ליה פרעתיך 
בזמני או לאחר זמני מהימן, א"כ הא דמשנינן שאני התם 
דאמר מי יימר דמחייבין לי רבנן דמשמע דשאני לן בין 
היכא דידע דמחייב להיכא דלא ידע, דמידי דלא ידע 
דמחייב הוא דכי תבעו לאחר זמנו ואמר לו פרעתיך בתוך 
זמני מהימן אינו נאמן, אבל מידי דידע דמחייב בה אע"ג 
דאמר פרעתיך בתוך זמני מהימן משום מה לי לשקר, 
ואע"ג דחזקה לא עביד דפרע בגו זמניה, מה לי ידע ומה לי 
לא ידע, כיון דאידי ואידי כי אתי סמוך למושלם זמניה 
ואמר ליה פרעתיך בתוך זמני לא מהימן וכי תבעיה לאחר 
זמניה וא"ל פרעתיך בזמני או לאחר זמני מהימן. אידי 
ואידי מה לי לשקר במקום חזקה, וכי היכי דכי ידע דמחייב 
ותבעו לאחר זמנו וא"ל פרעתיך בתוך זמני מהימן משום 
מה לי לשקר, כי לא ידע דמחייב נמי כיון דאלו אמר 
פרעתיך בזמני מהימן כי אמר פרעתיך בתוך זמני נמי 
להמניה משום מה לי לשקר, אלא משום דהיכא דלא ידע 
אפי' אמר פרעתיך בזמני נמי לא מהימן ואשתכח דליתיה 
למה לי לשקר כלל, וכן הדעת נוטה:#
נד. אמר ליה רב אחא (טבא) [סבא] לרב אשי תא שמע 
מנה לי בידך אמר לו הין למחר אמר לו תנהו 
לי נתתיו לך פטור אין לך בידי חייב מאי לאו נתתיו לך 
דאמר ליה פרעתיך בזמני אין לך בידי דא"ל פרעתיך בתוך 
זמני וקתני חייב. ועל כרחיך בתבעו לאחר זמנו עסקינן 
דהא דומייא דרישא קתני וכי היכא דרישא דמטי זימניה 
קמיירי דהא פרעתיך בזמני קאמר ליה סופא נמי בדמטא 
זימניה קמיירי, אלמא תבעו לאחר זמנו ואמר לו פרעתיך 
בתוך זמני אינו נאמן. ודחינן לא מאי נתתיו לך דאמר ליה 
פרעתיך בתוך זמני ואין צריך לומר היכא דאמר ליה 
פרעתיך בזמני ואין לך בידי דאמר ליה לא היו דברים 
מעולם. כלומר לא לויתי ממך מנה לעולם דאמר מר כל 
האומר לא לויתי כאומר לא פרעתי דמי. שאם אין הלואה 
פריעה למה ונמצא זה מודה שלא פרע וכיון שיש עדים 
שהודה בפניהם כדקתני בהדיא מנה לי בידך א"ל הין, ואין 
צ"ל היכא דאתו עידי הלואה, אע"ג דהדר טעין אין לויתי 
ופרעתי לא מהימן שהרי העדים מעידין אותו שלוה והוא 
מודה שלא פרע ולפיכך חייב. ובעיין ולא איפשיט, ורב 
אשי מדחא בעלמא קא מדחי ולאו לאסוקי הלכתא קאתי. 
מיהו שמעינן מינה דההיא דקתני התם אין לך בידי חייב לא 
מתוקמא אלא בדאמר ליה לא לויתי, אבל אמר ליה 
פרעתיך אע"ג דאמר ליה פרעתיך בתוך זמני נמי לא 
מפקינן מיניה. ודוקא דתבעו לאחר זמנו אבל תבעו סמוך 
למושלם זמנו וא"ל פרעתיך בתוך זמני אינו נאמן כדר"ל:#
נה. הרי אמרו מד"א ולמעלה אין מחייבין אותו לבנות 
סמך לו כותל אחר אע"פ שלא נתן עליו את 
התקרה מגלגלין עליו את הכל אמר רב הונא סמך לפלגא 
סמיך לכולא. כלומר היכא דסמך כותל אחד כנגד אורך 
חצי התוספת כמאן דסמיך לכולא דמי ומגלגלין עליו את 
הכל, דכיון דסמיך לפלגא גלי אדעתיה דניחא ליה בההוא 
תוספת ומוכחא מילתא דמפיק למסמך נמי כנגד אידך 
פלגא. ורב נחמן אמר למאי דסמך סמך ודלא סמך לא 
סמך. וקי"ל כרב נחמן בדיניה הלכך לא מחייבינן ליה אלא 
בשיעורא דסמיך. ולא תימא הני מילי היכא דלפיף ביה 
ושיעיה בטינא או בסידא אי נמי עבד ביה קרן זוית, דגלי 
אדעתיה דליכא בדעתיה לאורוכיה טפי, אלא אע"ג דלא 
לפיף ביה ולא עביד קרן זוית דאיכא למימר דדעתיה 
לארוכי לא מחייבינן ליה טפי משיעור מאי דסמיך, דהא 
עיקר פלוגתא דרב הונא ורב נחמן בדלא לפיף ולא עבד#
קרן זוית קיימא מדקאמרינן מודה (רבינא) [רב הונא] 
בלופתא וקרנאתא, כלומר היכא דלפיף ביה בסופייה אי 
נמי עבד בה קרן זוית דגלי אדעתיה דליכא בדעתיה 
לאורוכיה טפי הלכך לא מחייב אלא בשיעורא דסמיך, כי 
פליגי היכא דלא לפיף ולא עבד קרן זוית. ומודה רב נחמן 
באפריזא וקיבעתא דכשורי דאי סמך לפלגא (והנך) [ואנח] 
אפריזא שהיא קורה אריכא ועבה שמניחין אותה על ראש 
הכותל כנגד ארכו לקבוע עליה ראשי קורות תקרת הבית 
לרחבו מכותל זה לכותל שכנגדו, והניח זה אפריזא מקום 
קביעת ראשי הקורות מתחלתו ועד סופו, אע"פ שלא סמך 
אלא כנגד חציו כמאן דסמך לכוליה דמי דגלי אדעתיה 
דניחא ליה בכוליה ומגלגלין עליו את הכל. ואיכא לפרושי 
דהאי קיבעתא דכשורי דקאמרינן לאו בגופיה דאפריזא הוא 
אלא אנפא אחרינא באנפי נפשיה, קמ"ל דאי נמי לא מנח 
ליה אפריזא אלא דעביד בסוף ההוא פלגא דסמיך מקום 
קביעתא דכשורי כמאן דסמך לכולא דמי. כגון דהוה כותל 
המחיצה מזרח וכותל הסמיכה כנגד חצי מערב יוצא מקרן 
דרומית מערבית ועד חצי רוח מערבית ועבד ביה בסופיה 
מקום קיבעתא דכשורי דגלי אדעתיה דדעתיה למיקבע ביה 
כשורי, ארכן כנגד אורך כותל הסמיכה ורחבן כנגד רחבו, 
[ראשן ה]ראשון בסוף כותל הסמיכה וראשן השני בכותל 
שני שכנגדו שמצד כותל המחיצה בצפון, וסופו להניח 
עליהן תקרה כנגד כל הכותל של מחיצה, שנמצאו ראשי 
קורות התקרה מצד מזרח על גבי כותל המחיצה וראשיהן 
מצד מערב חציין על גבי כותל הסמיכה והשאר על גבי 
הקורות הקבועות בסופו, וכיון דעבד מילתא דמוכחא 
עלויה דדעתיה לאישתמושי בכוליה כותל המחיצה אע"ג 
דלא סמך אלא כנגד חציו כמאן דסמך לכוליה ומגלגלין 
עליו את הכל:#
נו. אמר רב נחמן בי כורי לא הוי חזקה. כלומר 
היכא דבאני קמא מארבע אמות ולמעלה 
מדנפשיה ועבד ביה בשעת בנין בי כורי, דאינון כזי 
דמעילין בהו ראשי כשורי, כל כמה דלא מעייל להו 
לכשורי התם לא הוו חזקה לאידך למימרא דיהיב להו פלגא 
אוזינקא, אי נמי דפיוסיה פייסיה ואיפייס ליה לעיוליה התם 
כשורי. ואע"ג דמנח בהו המליטא. והיא קורה 
שמשקעין אותה בבנין תחת החלונות כדי להניח עליה 
ראשי הקורות, מאי טעמא מימר אמר אמינא לכי מפייס 
לי לא מיתרע אשיתאי:#
#
נז. אמר רב נחמן אחזיק להורדי אחזיק לכשורי 
לכשורי אחזיק להורדי אחזיק לשפכי אחזיק 
לנטפי לנטפי אחזיק לשפכי אבל לצריפא דאורבני לא ורב 
יוסף אמר אפי' לצריפא דאורבני עבד רב יוסף עובדא 
בצריפא דאורבני. וקי"ל כותיה דמעשה רב. והא דאמר רב 
נחמן אחזיק להורדי דאנון קנים אחזיק לכשורי דאנון 
קורות, לאו כמאן דאמר דאחזיק לאשתמושי בגודא 
דחבריה קאי, דא"כ כי אחזיק להורדי אמאי אחזיק לכשורי 
והלא מכביד, ולא יהא אלא הבית והעליה של שנים, הא 
אמרי' בסוף הבית והעליה (ב"מ קיז,ב) עליון שבא לשנות 
בגזית שומעין לו בגויל אין שומעין לו לסכך בשקמים 
שומעין לו בארזים אין שומעין לו, וכוליה שמעתא משמע 
התם דאי משני להקל שומעין לו להכביד אין שומעין לו, 
אלא הני כולהו במאן דאחזיק בשפיכות המים על חצר 
חבירו קאי, והני הורדי וכשורי כולהו אגודא דמחזיק 
קיימי. וכי תימא א"כ מה לי הורדי מה לי כשורי, משום 
דכשורי קביעה תשמישתייהו והורדי לא קביעה 
תשמישתייהו כולי האי. ואמטול הכי קאמרינן בלישנא 
קמא דרב נחמן דאי אחזיק להורדי דלא קביעה 
תשמישתייהו לא אחזיק לכשורי דקביעה תשמישתייהו. 
(וקמ"ל) [וקיי"ל] כלישנא בתרא דאפילו אחזיק להורדי 
אחזיק לכשורי דכיון דאחזיק אחזיק, והוא דקיימו הני 
הורדי וכשורי אגודא דמחזיק כדברירנא. ואם נפשך לומר 
במאן דאחזיק לאשתמושי בגודא דחבריה בהורדי או 
בכשורי קאי, משכחת לה בכותל השותפין ואמתניתין קאי 
כדקתני בחזקת שלא נתן עד שיביא ראיה שנתן. ולא דמי 
לעליון שבא לשנות בגזית, דאלו התם בית לחד ועליה 
לחד דאין לבעל העליה להכביד על הבית אבל הכא גודא 
דשותפי הוא והאי דלית ליה לאשתמושי ביה למעלה 
מארבע אמות ולמעלה משום דהוי בחזקת שלא נתן, דאי 
הוה ניחא ליה למיתב ליה פלגו אוזיקנא הוי ליה זכותא 
לאשתמושי ביה על כרחיה, כיון דאחזיק אפילו להורדי 
הוי ליה בחזקת שנתן דאי לאו הכי לא הוה שבקי ליה 
לאשתמושי ביה אפילו להורדי, והאי דלא אשתמש בה 
אלא בהורדי משום דלא אתברר ליה כשורי הוא, וכיון 
דקנה ליה בחזקת שנתן חצי ההוצאה ממילא קנה ליה 
זכותא לאשתמושי ביה בכל דבעי ואפילו בכשורי. 
ולטעמיך דלישנא קמא קסבר דילמא פיוסיה פייסיה 
לאחולי גביה לכשורי ומאי דאחיל אחיל למאי דלא אחיל 
[לא אחיל]. ולית הלכתא כוותיה, דכל היכא דאיכא 
למיתלא בזכותא דאית ליה לא תלינן במחילה. וכן היכא 
דאחזיק בשפיכת המים על חצר חבירו בנטפי, שהן רעפים 
שהמים מנטפין מהן, ובעא לשנויינהו לשפכי שהן מרזבין 
שהמים נשפכין מהן בזעף, אחזיק נמי לשפכי. לשפכי#
אחזיק לנטפי. ואפילו לצריפא דאורבאני, והוא גג העשוי 
כמין צריף ומסוכך במורביות של ערבה והמים יורדין 
עליהם מכונסין טיפה בצד חברתה, ולא עוד אלא שאין 
ירידת המים כלה מהן במהרה ואע"פ שפסקו הגשמים מהן 
הן מנטפין והולכין עד כמה שעות, אפילו הכי הויא חזקה 
דכיון דאחזיק בשפיכת המים בחד אנפא אחזיק נמי בכולהו 
אנפי:#
נח. אמר רב נחמן אמר רבה בר אבוה המשכיר בית 
לחבירו [ו,ב] בבירה גדולה משתמש בכותליה 
ובזיזיה עד ארבע אמות ובעובי הכותל במקום שנהגו. 
מאי משתמש בכותליה, לקבוע בהן מסמר ולסמוך לה 
סולם, ובזיזיה לתלות בהן כלים. ומאי עד ארבע אמות 
בגובה הכותל, אבל מארבע אמות ולמעלה לא 
משתעבדי ליה. ובעובי הכותל מלמעלה במקום שאינו גבוה 
יותר מארבע אמות, במקום שנהגו להשתמש בעובי הכותל 
מלמעלה, אבל מקום שנהגו שלא להשתמש בכך לא, דאמר 
ליה כדמשתמשי איניש הוא דאוגרנא לך. אבל בתרבץ 
אפדני לא. והוא מלוסה של חצר. קסבר ארבע אמות 
דלפני פתחו דקנו ליה לבעל הבית מחמת הבית הכא נמי 
משתעבדי ליה לשוכר לפירוק משאו, שאר החצר דלית 
ליה לבעל הבית זכותא בגויה מחמת הבית אלא מחמת 
זכותא דאית ליה בחצר גופה נמי לא משתעבדי ליה לשוכר 
אלא לדריסת הרגל, דבית אוגר ליה חצר לא אוגר ליה, 
דשוכר כלוקח דמי. ורב נחמן דידיה אמר אפילו בתרבץ 
אפדני. שוכר עדיף מלוקח, דהא מחייב לתקוני ליה כל 
מידי דמעשה אומן מה שאין כן בלוקח. וקי"ל כוותיה. אבל 
רחבה שאחורי הבתים לא רבא אמר אפילו ברחבה 
שאחורי הבתים. וקי"ל כרבא דבתרא הוא. ודוקא היכא 
דליכא מנהגא בהא מילתא [דאי איכא מנהגא] כמנהגא 
עבדינן דקי"ל בכל כי האי גונא הכל כמנהג המדינה:#
נט. אמר רבינא האי כשורא דמטללתא עד תלתין יומין 
לא הוי חזקה לבתר תלתין יומין הוי חזקה 
ואי סוכה דמצוה הוא עד שבעה יומי לא הוי חזקה לבתר 
שבעה יומי הוי חזקה ואי חבריה בטינא לאלתר הוי 
חזקה. מאי כשורא דמטללתא, קורה שנועצין אותה בכותל 
לסכך על גבה. היכא דדעצה איניש בגודא דחבריה, עד 
תלתין יומין לא הוי חזקה, דסתם שאלה תלתין יומין 
ואימור משאל שיליה לגודא מיניה בתורת ארעי, טפי 
מתלתין יומין הוי חזקה דמוחיל מחיל גביה. ואי סוכה 
דמצוה היא, עד שבעה יומי לא הוי חזקה דסתם יומי עראי 
דידה שבעה יומי, טפי משבעה יומי הוי חזקה דלא איבעי 
ליה לשהויה טפי. וכי תימא מאי הוי ליה למעבד, לסלקה 
ביומא דשביעי, הא תנן (סוכה מח,א) סוכה שבעה כיצד גמר 
מלאכול לא יתיר את סוכתו דאפשר דמתרמיא ליה 
סעודתא ביני שמשי ובעי למיכל בה. ועוד הא מדקאמרינן 
עד שבעה יומי לא הוה חזקה לבתר שבעה יומי הוי חזקה 
שמע מינה דלכולהו שבעה שאילה ליה ולא מיחייב לסלוקה 
אלא לבתר שבעה, ואמטול הכי לא קיימא ליה חזקה אלא 
לבתר שבעה. לסלקה בליליא, שמיני חג עצרת היא 
ואסיר. לעולם דמסליק ליה ביומא דשביעי סמוך לבין 
השמשות, וכי תימא והא בעי למיתב בה ביומא דשמיני 
דקי"ל מיתב יתבינן ברוכי לא מברכינן, הכא במאי עסקינן 
בבני ארץ ישראל דלא יתבי ביה אלא עד בין השמשות 
דשביעי, ואי משום דמתרמיא ליה סעודתא בעי מיכל בה, 
כיון דמטי בין השמשות ולא אתרמיא ליה מידע ידע דלא 
אכיל עד ליליא. וכי קתני מתני' לא יתיר את סוכתו מבעוד 
יום טובא קאמר כדקתני בהדיא גמר מלאכול לא יתיר את 
סוכתו. תדע דהא אמרינן עלה (שם) אין לו מקום להוריד 
כליו מהו, ומסקנא דאי סוכה קטנה היא פוחת בה ארבעה, 
וכי היכי דאית ליה רשותא למפחת בה ארבעה דקא 
מיפסלא לה בהכי הכי נמי אית ליה רשותא למישמט מינה 
חדא כשורא אפילו מבעוד יום. דיקא נמי מדקאמרינן לבתר 
שבעה יומי הוי חזקה, אלמא מכי חליף יומא דשביעי 
לאלתר הוי חזקה, ואי דלא הוי [ליה] לסלוקה ביומא 
דשביעי כי חליף יומא אמאי הוי חזקה לאלתר. #
#
אלא אי קשיא הא קשיא, כיון דהאי כשורא דמטללתא 
בסתמא קא מיירי, דליכא סהדי דשיליה לדוכתא מיניה, 
דמסתמא אמרינן אימור בתורת ארעי הוא דדעצה בגודא 
דחבריה, ואמטול הכי לא קפיד חבריה עלויה, ואמטול הכי 
לא הוי חזקה עד דשלמי סתם יומי שאלה דאינון סתם יומי 
עראי דידה, אי הכי גבי סוכה דמצוה לבתר שבעה יומי 
אמאי הוי חזקה. ודילמא האי גברא לסתם יומי שאלה קא 
נחית ולאו לצורך סוכה דמצוה בלחוד הוא דדעצה אלא 
לטללא בעלמא אצטריכא ליה, וכיון דאיתרמי ליה חג 
הסוכות ברישא נפק בה ידי חובתיה ושבקה לשאר יומי 
עראי דידה. ומארי גודא נמי כל כמה דלא שלמי סתם יומי 
ארעי בשאר טללי לא קפיד עילויה, דאטו משום דאתרמי 
להו שבעת יומי דסוכה דמצוה ברישא מגרע גרע. אלא 
מסתברא דהא דקאמרינן אי סוכה דמצוה היא עד שבעה 
יומי לא הוי חזקה לאו בדאתרמי להו יומי סוכה ברישא 
קאמרינן דאם כן לא הויא חזקה אלא לבתר תלתין יומין, 
אלא בדאתרמי להו לבתר תלתין יומין קאי, ואסיפא 
דמילתיה קאי דקאמרינן לבתר תלתין יומין הוי חזקה ועלה 
קאמר אי סוכה דמצוה היא כלומר אי אתרמי חג הסוכות 
לבתר תלתין יומין בלא הפסק בנתים איכא למימר דמשום 
מצות סוכה לא קפיד עלויה הלכך לא הוי חזקה עד דחלפי 
שבעה יומי דסוכה.#
ואי חבריה בטינא וחזייה מארי גודא ושתיק לאלתר הוי 
חזקה. ומאי שנא מדרב ענן דאהדר גודא בארעא דלאו 
דיליה (לקמן מא,א) וקאמרי' התם דלא קימא ליה חזקה 
לאלתר. וכי תימא דילמא התם בכותל אבנים צבורות לגדר 
כדרך שמסדרין אותן דרך בנין בלא טיט סביבות השדות, 
דאי הוה מיחבר בטינא לאלתר הוי חזקה, נהי דפליגי רבנן 
בין היכא דחבריה בטינא להיכא דלא חבריה בטינא במידי 
דעבידי אינשי למשיליה מאחריני בתורת ארעי משום דלא 
אפשר ליה לשואל למעבד כדנפשיה, כגון כשורא 
דמטללתא דדעיץ ליה לחד סיטרא בגודא דנפשיה מחד 
גיסא ולית ליה לדיליה מהך גיסא גודא אחריני למדעציה 
ארעי, ואמטול הכי לא קפיד חבריה עילויה בגו תלתין 
יומין, מיהו אהדורי גודא בדוכתיה אחרינא דלא הוה קאי 
מעיקרא לא שייך ביה עראי, דמאי דקמא דלא אהדריה 
בדוכתיה כדמעיקרא, אלא על כרחיך כל היכא דמהדר ליה 
לתורת קביעותא קא מכוין ואע"ג דלא חבריה בטינא נמי 
תהוי ליה חזקה. אלא מסתברא דלא דמי כשורא דמטללתא 
לאהדורי גודא בארעא דחבריה, דאלו בכשורא דמטללתא 
תשמיש גופיה לא הוי חזקה אלא לההיא תשמיש בלחוד 
ואי בעי לאוספי עליה תשמישא אחרינא לאו כל כמיניה, 
ואמטול הכי לא בעינן שלש שנים, דכי בעינן שלש שנים 
במידי דמיקני ליה גופה דארעא דכיון דבעי טענת מכרת 
לי או שנתת לי במתנה אמרינן ליה אחוי שטרך, הילכך אי 
אחזיק ביה שלש שנים אמרינן האי שטרא הוה ליה ואירכס 
דטפי מתלת שני לא מזדהרי איניש בשטריה כדבעינן 
למימר קמן בפרק חזקת הבתים (כט,א), ואי לא לא מהימן 
דעד תלת שני מזדהר איניש בשטריה ואם איתא דקושטא 
קאמר לחוי שטריה. אבל לתשמישא בעלמא, והוא הדין 
לניזקין, כיון דבשתיקה בעלמא קיימא חזקה, כדבעינן 
לברורי בפ' חזקת הבתים ממעשה דאפיקו ליה קור קור 
מהכא (להלן כג,א) ומכמה ראיות, לא שייך ביה שטרא כי 
היכי דלימא ליה אחוי שטרך, הלכך לא בעי שלש שנים 
אלא בתורת קבע ובתורת ארעי תליא מילתא. וכל היכא 
דלא מלו להו תלתין יומין דאינון יומי עראי דידה לא הויא 
חזקה ומכי מלו להו תלתין יומין ואתברר דחזייה ניזק 
ושתיק הויא חזקה דודאי לקביעותא קא מכוין וידע ניזק 
וקא מחיל, מידי דהוה אכשורא דמטללתא. והוא הדין 
לחלונות וזיזין היוצאין לרשות היחיד או לחצר השותפין 
דכולהו בגו תלתין יומין איכא למימר דלתורת ארעי קא 
נחית, ואי עביד בהו מילתא דקביעותא לאלתר הויא חזקה, 
דומיא דכשורא דמטללתא דאי חבריה בטינא לאלתר הויא 
חזקה, והוא דחזי לתשמישתיה כדבעי' למימר קמן. ואלו 
גודא דרב ענן לאו תשמישתא גרידא הוא כי היכי דתהוי 
ליה חזקה לאלתר או בתלתין יומין, אלא מקנא גופא 
דארעא הוא דהא לא משתייר ליה למארי ארעא זכותא ולא 
הנאה בההוא דוכתא דאהדרוה לגודא בגויה כלל, ואמטול 
הכי בעי שלש שנים ובעי נמי טענה כדבעינן לפרושה 
בדוכתא (לקמן פ"ג סי' א). אבל לתשמישתא בעלמא אי נמי 
לנזקין בתלתין יומין סגייא אי נמי לאלתר היכא דעבד ביה 
מילתא דקביעותא (אע"ג דע"כ). והוא דחזי לתשמישתיה, 
דאע"ג דעבד ליה מלבן דהיא מילתא דקביעותא לא הויא 
חזקה. #
וכולהו נמי לא אמרן אלא דאיכא סהדי דחזייה ניזק 
ושתיק אבל היכא דליכא סהדי דחזייה ושתיק, אף ע"ג 
דעבד ביה כולהו אנפי דקביעותא לא הוי חזקה עד שלש 
שנים, דהתם ודאי מגו דאי בעי אמר פייוסי פייסתך 
ואיפייסת לי ושטרא הוה לי ואירכס כי אמר ליה בריא לי 
דחזית ושתקת מהימן, אבל בבציר משלש שנים לא מהימן 
דא"כ לא שבקת חיי לכל בריה, דאזיל כל חד וחד ועביד 
מידי דמזיק ליה לחבריה אי נמי דמשתמש בגודא דחבריה 
שלא בפניו ולא מתידע ליה לחבריה עד כמה ירחי וקיימא 
ליה חזקה, א"כ לקתה מדת הדין דמאי הוי ליה למארי 
ארעא למעבד. ועוד הא דאמרינן אי חבריה בטינא לאלתר 
הוי חזקה, אי ס"ד לא בעי ראיה דחזא ניזק ושתק אמאי הוי 
חזקה, הא לא ידע דלימחי. אלא ע"כ כל היכא דלא אתברר 
דחזייה ניזק ושתק לא קיימא ליה חזקה בפחות משלש 
שנים, לא שנא למחזיק גופיה ולא שנא ליורש או ללוקח 
דאתו מחמתיה, דלא טענינן להו ליתמי או ללוקח אלא 
מילתא דאי טעין לה מוריש או מוכר הוה מהימן עליה בלא 
ראיה כדבעינן לברורה בפרק חזקת הבתים (סי' ריא). 
ואפילו בשלש שנים נמי דוקא במילתא דעבידא לאגלויי, 
אבל במילתא דלא עבידא לאגלויי, כגון דלא מצי חזי לה 
אלא מדעתיה דמזיק לא קיימא ביה חזקה אלא בסהדי דראה 
וניפייס, מידי דהוה אשכוני גואי (לקמן כט,ב) ואבורח מחמת 
מרדין (לקמן לח,ב) גבי חזקת הבתים דלא קיימא עליהו חזקה 
ואפילו לאחר כמה שנים משום דלא ידעי דלימחו. וההיא 
דתנן (לקמן כג,א) גבי שובך ואם לקחו אפילו בית רובע הרי 
הוא בחזקתו, בדאחזיק בה מוכר או לוקח שלש שנים קאי 
דלא בעי ראיה דחזיה ניזק ושתיק. ומאי איכא בין מוכר 
ללוקח, דאלו גבי מוכר כי לא טעין ברי לי דחזית ושתקת 
לא קיימא ליה חזקה, ואלו גבי לוקח אע"ג דלא טעין איהו 
נמי טענינן ליה אנן כדבעינן לברורה בדוכתה (שם סי' פג).#
ברם צריך את למידע דהאי כשורא דמטללתא 
דקאמרינן דעד תלתין יומין לא הוי חזקה היכא דהאי כותל 
דקא מחזיק ביה ידיעא מילתא דהוי כוליה מעיקרא, אבל 
כותל חצר של שנים שנפל דקימא לן מד' אמות ולמעלה 
אין מחייבין אותו לבנות, אי אגבהיה חד מינייהו למעלה 
מארבע אמות כדמעיקרא ואתא חבריה ודעיץ ביה כשוריה 
באנפי מאריה ושתיק, לאלתר הוי חזקה, דכיון דאי בעי 
יהיב ליה פלגו הוצאה ומשתמש ביה בעל כרחיה, דהא 
מעיקרא כוליה דתרווייהו הוה, השתא נמי דאשתמש ביה 
ושתיק ליה חבריה הרי זה בחזקת שנתן עד שיביא ראיה#
שלא נתן. ודיקינן לה להא מילתא מדאמר רב נחמן (לעיל 
ע"א) בי כורי לא הוי חזקה, טעמא דעביד בי כורי ותו לא 
מכלל דאי עילינהו חבריה לכשוריה התם לאלתר הוי 
חזקה. ודוקא בכותל חצר שנפל כי האי גוונא כדפרישנא 
טעמא, אבל היכא דהוי גודא מעיקרא דחד מינייהו אע"ג 
דשבקיה לחבריה למדעץ ביה כשוריה לא הוי חזקה אלא 
לההוא תשמישא בלחודא אבל אי טעין דאנא יהיבנא לך 
פלגו אוזינקא אדעתא דמהוי פלגא דידי לא מהימן אלא 
בראיה, דהא אי הוה בעי מעיקרא למכפייה בדינא להכי 
לאו כל כמיניה, הילכך כי טעין נמי דיהיב ליה פלגא 
אוזינקא אדעתא דמהוי פלגו גודא דידיה לא מהימן אלא 
בראיה ברורה:#
#
#
ס. אמר אביי שני בתים בשני צידי רשות הרבים זה 
עושה מעקה לחצי גגו וזה עושה מעקה לחצי 
גגו זה שלא כנגד זה ומעדיף. מאי טעמא, משום 
דתרווייהו מזקי אהדדי. ואי הוו סמיכי להדדי הוי עבדי חד 
מעקה באמצע כי דינא דחצר, השתא דמפלגי מהדדי ולא 
אפשר לחיוביה לחד מינייהו למעבדיה לכוליה דתרוייהו 
כהדדי נינהו, ולא למעבד כל חד מינייהו מעקה גביה דאית 
להו פסידא לתרוייהו, אלא זה עושה מעקה לחצי גגו לסלק 
היזק ראיתו מחבירו וזה עושה מעקה לחצי גגו לסלק היזקו 
מחבירו. ודוקא זה שלא כנגד זה, דאי זה כנגד זה אכתי 
איכא היזק ראיה מפלגא דלית ליה מעקה, אלא זה שלא 
כנגד זה שנמצא כל אחד זה מסלק היזק ראיתו מעל חצי 
גגו של חבירו וממילא מסלק נמי היזק ראית חבירו מעל 
חצי גגו דבעל מעקה, וכן השני לחצי הגג השני ונמצא היזק 
ראיה מסתלק משניהם. ודוקא במעדיף, שאין כל אחד מהן 
עושה מעקה לחצי גגו בצמצום, דא"כ כי קיימי באלכסון 
קא חזו להדדי, אלא כל אחד מהם חייב להעדיף מעקה שלו 
יתר מחצי גגו כדי שלא יוכל אחד מהן לראות מה שבגגו 
של חבירו כלל. ודוקא בגגין העשויין לדירה כעין בית או 
חצר דאי לאו הכי לית בהו היזק ראיה, דבהדיא אמרינן 
לקמן אבל בין גג לגג לא.#
ודייקינן מאי אירייא רשות הרבים אפילו רשות היחיד 
נמי. ופריק רשות הרבים אצטריכא ליה סד"א מצי אמר 
ליה סוף סוף לא קא בעית אצטנועי מבני רשות הרבים 
קמ"ל דאמר ליה בני רשות הרבים ביממא חזו לי בליליא 
לא חזו לי את בליליא נמי חזית לי בני רשות הרבים כי 
קאימנא חזו לי כי יתיבנא לא חזי לי את כי יתיבנא נמי 
חזית לי בני רשות הרבים כי מעייני חזו לי כי לא מעייני 
לא חזו לי את כי לא מעיינת נמי חזית לי. ואי קשיא לך 
מאי שנא מהא דתנן (לקמן ס,א) אבל פותח הוא לרשות 
הרבים פתח כנגד פתח וחלון כנגד חלון דאמר ליה סוף סוף 
לאו קא בעית איצטנועי מבני רשות הרבים, לא דמי, דאלו 
התם כיון דהאי פתח והאי חלון לא גביהי מארבע אמות 
ויכלי בני רשות הרבים למחזי מאן דקאי בביתא בין היכא 
דקאים בין היכא דיתיב ואע"ג דלא מעייני נמי דהא להדי 
רשות הרבים קיימי, מצי אמר ליה סוף סוף לא קא בעית 
לאצטנועי מבני רשות הרבים, אבל גבי גגין דגביהי טובא 
ולא מצו בני רשות הרבים למחזי עד דמדלו עינייהו 
ומיכוני לעיוני ואי קאי בעל הגג חזו ליה וכי יתיב [לא] חזו 
ליה לא מצי אמר ליה סוף סוף לאו קא בעית לאצטנועי 
מבני רשות הרבים דאמר ליה היזקך נפיש טפי מדבני 
רשות הרבים. #
וכי תימא תינח מטעמא דכי יתיבנא לא חזו לי וכי [לא] 
מעייני לא חזו לי, דשייך גבי גגין דגביהי ארבע אמות ולא 
שייך גבי פתחים וחלונות דלא גביהי ארבע אמות, אלא 
כיון דבין גבי גגין בין גבי פתחים וחלונות בני רשות הרבים 
ביממא שכיחי התם בליליא לא שכיחי, אפי' גבי פתח כנגד 
פתח וחלון כנגד חלון נמי ליעכיב מטעמא דבני רשות 
הרבים ביממא חזו לי בליליא לא חזו לי את בליליא נמי 
חזית לי, מידי הוא טעמא הכא אלא משום דנפיש היזיקיה 
מדבני רשות הרבים מה לי נפיש מחד אנפא מה לי מתרי 
תלתא אנפא. לא תקשי לך, דכי אמרינן גבי גגין בני רשות 
הרבים ביממא חזו לי בליליא לא חזו לי לאו משום דביממא 
שכיחי בליליא לא שכיחי, דכיון דזימנין דמיקרו וחלפי 
בליליא ולאו אדעתיה דבעל הפתח ודבעל חלון לא סגייא 
דלא מצטנע כל שעתא מחמתיהו ומצי אמר ליה סוף סוף 
לאו קא בעית אצטנועי מבני רשות הרבים, אלא הכא גבי 
גגין משום דלא מצו חזו ליה בליליא הוא דקאמר ליה, 
וכולה מילתא משום דגביהי גגין מרשות הרבים היא, דכי 
קאמרינן דבני רשות הרבים בליליא לא חזו ליה היכא דכי 
יתיב אפי' ביממא לא חזו ליה קאמרינן, וכי האי גונא לא 
משכחת לה אלא היכא דגביה גג טובא ודחיקא רשות 
הרבים. והוא דלא יתיב אשפת הגג דא"כ לא סגייא דלא 
חזי ליה מתתאי, אי נמי דרויח גג טובא ויתיב ברחוק משפת 
הגג שיעור דלא חזו ליה, דכל כי האי גוונא איידי דדחיק 
דוכתא ולא אתיא ליה נמי חזיתא אלא באלכסון כי קאים 
נמי לא שלטא ליה עינא דבני רשות הרבים אפילו ביממא 
אלא על ידי הדחק, וכל היכא דביממא לא שלטא ביה עינא#

