נמי משום דמספקא לן אי לקמא משתעבד ואי לבתרא  
משתעבד, דאי ס"ד משום דלא משתעבד לחד מיניהו הוא, 
היכי מצי חד מיניהו למטרף לקוחות. ואי משום דמספקא 
לן אי לקמא משתעבד ואי לבתרא משתעבד, היכי מצי 
בעל חוב למטרף פלגו שבחא מלוקח מטעמא דלוה ולוה 
ואחר כך קנה דקימא לן יחלוקו, והא אמרת ספיקא הוא אי 
לבעל חוב משתעבד ואי ללוקח משתעבד, ומספיקא לא 
מפקינן ממונא. אלא ודאי על כרחיך טעמא דיחלוקו משום 
דמשתעבד לתרויהו בהדי הדדי הוא. והוא הדין היכא דלא 
כתב ליה לחד מינהו דאקני דיחלוקו. מיהו לא משכחת לה 
אלא היכא דאתו תרויהו למגבא בהדדי מן הלוה גופיה 
כדבעינן לברורי לקמן.#
ומדאיפסיקא הילכתא גבי לוה ולוה ואחר כך קנה 
יחלוקו, שמע מינה מפשט פשיטא לן דאקני קנה ומכר 
דאקני קנה והוריש משתעבד, דאי אמרת לא משתעבד, 
היכי אפסיקא הלכתא גבי לוה ולוה וחזר וקנה יחלוקו, 
והאמרת לחד נמי לא משתעבד ולא מידי, ועוד דהא 
אמרינן בהדיא דאי סבירא לן לא משתעבד הא לא 
אשתעבד, ולא שייך למבעא גבי לוה ולוה וחזר וקנה אי 
לקמא משתעבד ואי לבתרא משתעבד, דהא לא משתעבד 
לחד מינהו. אלא לאו ש"מ מדאיפסיקא הלכתא  הכא 
יחלוקו מכלל דאיקני פשיטא לן דמשתעבד. וכיון דאקני 
קנה ומכר משתעבד היכא דלוה ולוה וכתב להו לתרויהו 
דאקני וחזר וקנה ומכר או הוריש, כי משתעביד לתרויהו 
משתעבד ואמטול הכי יחלוקו, דכיון דמקמי דקננהו לנכסי 
כתב להו לתרויהו דאקני אשתכח דשעבודא דתרוייהו 
בהדי הדדי קא חייל.#
מיהו האי שעבודא דתרויהו איכא לעיוני ביה מאי טעמא 
פלגי, אי משום דאשתעבד כוליה להאי וכוליה להאי וכיון 
דכי הדדי נינהו וקא אתו בהדי הדדי למגבא יחלוקו, ונפקא 
מינה דאי קדים חד מיניהו וגבי כוליה לא מפקינן מיניה, או 
דילמא כיון דשעבודא דתרויהו בהדי הדדי קא חייל, כמאן 
דזבנהו תרויהו להאי ממונא השתא (כהדדי) [בהדי] הדדי 
דמי, דקנה ליה כל חד מיניהו מיניה פלגא, הילכך אע"ג 
דקדים חד מיניהו וגבי טפי מפלגא אתי חבריה ומפיק מיניה 
ההוא טופיאנא. תדע דהא לוקח לגבי שבחא דאשבח כמאן 
דקדים וגאבי דאמי, ואפילו הכי אתי בעל חוב ומפיק מיניה 
פלגא מטעמא דלוה ולוה ואחר כך קנה כדבעינן למימר 
קמן. ואע"ג דדינא דלוקח לגבי שבחא דאקני דאמי, ואי לא 
ליגבי בעל חוב כוליה שבחא מיניה.#
ומסתברא דשאני לוקח דלגבי האי שבחא גבייה דיליה 
ולאו כלום היא, דהאי גבייה מחמת עיקר זביניה דזבנה 
לגופא דארעא ממוכר קאתיא, וכי היכי דלגבי גזעא דארעא 
לאו גבייה היא, דהא בעל חוב מאוחר שקדם וגבה דקימא 
לן מה שגבה לא גבה, הוה ליה כמאן דקיימא ארעא גבי לוה 
גופיה, וכי אש(ת)בח לוקח ברשותא דמוכר הוא דאשבח 
ורבותא בעלמא הוא דאית ליה בגויה מחמת זביניה דידיה 
דאוקמיה המוכר בהאי ארעא בדוכתא. וכל שכן לגבי בעל 
חוב דבמוכר גופיה קאי דהא קימא לן מה שגבה לא גבה, 
ואמטול הכי פליג ליה לשבחא בהדי בעל חוב דלאו כמאן 
דגבי דמי. אבל לוה ולוה ואחר כך קנה, אע"ג דכתב להו 
לתרויהו דאקני אי דקדים חד מינהו וגבה מה שגבה גבה.#
תדע דדינא דלוקח בהאי ענינא גריע טפי מבעל חוב, 
דגבי בעל חוב מאוחר שקדם וגבה איכא מאן דאמר דמה 
שגבה גבה, כדאוקמיה שמואל לטעמיה דבן ננס בפרק מי 
שהיה נשוי (כתובות צד,א), ואלו לוקח היכא דזבן מידי 
דמשעבד לוה לבעל חוב אתי בעל חוב מוקדם וגבי מיניה 
לדברי הכל, ולא אשכחן (דגמרא) [בגמרא] מאן דסלקא 
דעתיה למימר דלא גבי, דאלמא דינא דלוקח אחרון גריע 
טפי מבעל חוב מאוחר, דאלו בעל חוב מאוחר כי יהיב זוזי 
לאו אדעתיה דמעיליה לשעבודה דבעל חוב מוקדם כי 
יהיב דאפשר דמשכח נכסיה אחריני גבי לוה, ואלו לוקח 
אחרון מעיקרא כי נחית וקא יהיב זוזיה למגזליה לשעבודיה 
דבעל חוב קא יהיב, ואמטול הכי הוה איכא בגמרא מאן 
דסליק אדעתיה דבעל חוב מאוחר עדיף טפי מלוקח 
מאוחר. ומהאי טעמא גופיה גבי בעל חוב פלגו שבחא 
מלוקח ולא גבי ליה מבעל חוב דכותיה, כגון לוה ולוה 
ואחר כך קנה היכא דקדים חד מיניהו וגבייה כוליה מה 
שגבה גבה.#
 ולא דמי לתרי דזבנו מידי בהדי הדדי דקני האי פלגא 
והאי פלגא ואי שקיל חד מיניה טפי מפלגא אתי חבריה 
ומפיק מיניה, דלא מיבעיא היכא דנחות תרויהו אדעתא 
דשותפותא, דמעיקרא כל חד מיניהו לא קא נחית לטפי 
מפלגא, אבל בעלי חובות כל חד מיניהו כי קא יזיף אדעתא 
דאפרועי כולהו זוזיה קא נחית, אלא אפי' היכא דזבין 
לתרויהו סתמא, כיון דלאקנויי להו גופא דההוא מידי קא 
מיכוון ולא אפשר דליקני האי כוליה והאי כוליה בחד 
זימנא, על כרחיך לאקנויי ליה פלגא להאי ופלגא להאי קא 
מכוון. אבל בעלי חובות דלשעבודא בעלמא קא נחתי, לא 
מיבעיא גבי לוה ולוה ואחר כך קנה דאנן סהדי דכי כתב 
ליה לכל חד מיניהו דאקני כל מאי דעתיד למקנא הוא 
דאכוון לשעבודי ליה עד דמפרע כולהו זוזיה, הילכך כי לא 
קנה בתר הכי אלא שיעור זוזיה דחד מיניהו נמי ממילא 
אשתעבד כוליה להאי וכוליה להאי. אלא אפי' קנה וחזר 
ולוה משנים וקנו מיניה לתרויהו בבת אחת, דחייל 
שעבודיהו בהדי הדדי, כיון דכל חד וחד אדעתא דמגבא 
כולהו זוזיה מממונא דלוה קא נחית, אע"ג דלא קנה לוה 
נכסיה אלא שיעור מאי דחזי ליה לחד מיניהו משתעבד 
כוליה להאי וכוליה להאי, דהו"ל כמ"ד כל מאן דקדים 
מיניהו זוזיה, דאי קדים חד מיניהו וגבי אגלאי מילתא 
למפרע דלדידיה הוא דשעבדיה למגבא מיניה, ואי אתו 
בהדי הדדי כיון דתרויהו כהדדי נינהו יחלוקו. #
והכי נמי מסתברא, דאי סלקא דעתא דמעיקרא לא 
משתעבד מיניה לכל חד מיניהו אלא פלגא, אלא מעתה אי 
זבניה הלוה לההוא קרקע לאיניש מעלמא ופרע דמי לחד 
מיניהו הכי נמי דלא יכיל תנינא למטרף מלוקח אלא פלגא, 
אי הכי דאקני וקנה ומכר דקימא לן דמשתעבד לגבי האי 
לוקח להיכא אזל. וכי תימא שאני הכא דלוה ולוה ואחר כך 
קנה נהי דאתרע שעבודא דכל  חד מיניהו לגבי חבריה 
משום דשעבודא דתרויהו בהדי הדדי קא חייל גבי לוקח 
אחרון מי אתרע. אלא מדיכיל למטרף כוליה מלוקח מינה 
דמעיקרא כי אשתעבד ליה האי קרקע לכל חד מיניהו 
כוליה אשתעבד ליה, הילכך דינא הוא דאי קדים חד 
מיניהו וגבה מה שגבה גבה.#
ברם צריך את למידע דכי אמרינן גבי לוה ולוה ואחר  
[כך] קנה דמשתעבד לתרויהו למטרף לקוחות, הני מילי 
היכא דכתב להו לתרויהו דאיקני מהאי טעמא דברירנא, 
אבל היכא דלא כתב ליה לחד מיניהו דאיקני לא מצי חד 
מיניה למגבא מנכסי דקנה לוה בתר הכין אלא מיניה דלוה 
גופיה, אבל מכר או שמת לא מצו למגבא לא מן הלקוחות 
ולא מן היורשין. דלא מבעיא דלא הוי כמלוה בשטר, 
דכיון דלא כתב ליה דאקני לגבי הני נכסי דקני בתר הכין 
לאו כמלוה בשטר דמיא, אלא אפילו כמלוה על פה נמי לא 
הוי. [ד]אלו מלוה על פה מלקוחות הוא דלא גביא אבל מן 
היורשין גביא, כדמיברר בסוף בפרק גט פשוט (לקמן 
קעה,א), ואלו הני אפי' מן היורשין נמי לא גבו, דהא שמואל 
כי היכי דמיבעיא ליה גבי מכר הכי נמי מיבעיא ליה גבי 
הוריש. וטעמא דכתב (ב)ליה דאקני, הא לאו הכי פשיטא 
ליה דכי הוריש לא גאבי מן היורשין.#
ולא תימא הני מילי היכא דכתבינהו להאי יורש במתנה 
דומיא דמכר, אלא אפי' בירושה דממילא לא גביא מן 
היורשין אלא היכא דכתב ליה דאקני. דהא גבי נפל הבית 
עליו ועל אביו בירושה דממילא קאי, וקאתינן למיפשט 
מינה דאקני קנה, והלכתא דמשתעבד אצטריכינן למדחא 
ולאוקומה כרבי מאיר, אי ס"ד כי קא מבעיא ליה לשמואל 
לאו בירושה דממילא קא מבעיא ליה מאן דקרי לה מאי 
קארי לה, הא אמרת דבירושה דממילא אע"ג דלא כתב ליה 
דאקני נמי פשיטא ליה (והלכתא) [דהלכתא] לשמואל 
דמשתעבד וכי קא מיבעיא ליה היכא דכתבינהו נהליה 
במתנה. ותו מאן ד(י)קא דחי לה מאי אצטריך לאוקומה 
כר' מאיר, לימא ליה מי דאמי התם בירושה דמימלא וכי 
קא מיבעיא לן בירושה דאתיא מחמתיה, אלא לאו ש"מ 
דשמואל אפילו בירושה דממילא קא מיבעיא ליה. וטעמא 
דכתב ליה דאקני, הא לא כתב ליה דאקני אפי' מן היורשין 
נמי לא גאבי, ואמטול הכי אצטריך לאוקומי מתני' דנפל 
הבית עליו ועל אביו אליבא דרבי מאיר, דאלו לרבנן לא 
משתעבד, אלא למאן דאמר דאקני משתעבד דשמעת מינה 
דהא מתני' דנפל הבית עליו על אביו אפי' תימא דאקני 
וקנה והוריש משתעבד, לא מתוקמא אליבא דרבנן אלא 
בדכתב ליה דאקני, אבל לא כתב ליה דאקני ומת האב 
בחיי הבן, ואחר כך מת הבן, לא מצי בעל חוב דבן למגבא 
מהני נכסי דירית להו הבן השתא מאבוה ולא מידי, 
דאפילו כמלוה על פה נמי לא הוי, ואע"ג דכי אדחי ליה 
טעמא דאמר מצוה על היתומים לפרוע חובת אביהם 
מטעמא דרב ושמואל דאמרי מלוה על פה אינה גובה מן 
היורשין הוא דאידחי, ואנן קימא לן דמלוה על פה גובה מן 
היורשין, הני מילי היכא דקנה ולוה, אבל לוה וקנה לא, 
דאפי' מלוה בשטר נמי לא גאבי כי האי גוונא אלא היכא 
דכתב ליה דאקני. והאי דמקשינן עלה ממלוה על פה, לאו 
למימרא דדינא דדאיקני למאן דקלא דעתא דלא 
משתעבד כמלוה על פה דאמי לכל מילי, אלא למימר דלא 
עדיף ממלוה על פה, כיון דליכא שעבודא אזל ליה שטרא 
מהני נכסי לגמרי וכמלוה על פה דאמי.#
#
מיהו כי מדמי ליה למלוה על פה לטעמא דשמואל   דסבר 
שעבודא לאו דאורייתא, ואפילו היכא דקנה ואחר כך לוה 
לא גביא מן היורשין. והאי שטרא נמי לגבי נכסי דקני בתר 
הכין אי אמרת לא משתעבד לטעמא דרב ושמואל כמלוה 
על פה דמי. אבל לדידן דסבירא לן דמלוה על פה נמי  איכא 
שעבודא דאורייתא, הכא גבי לוה ואחר כך קנה כל היכא 
דלא כתב ליה דאקני אע"ג דכתב ליה שטרא אפי' כמלוה 
על פה נמי לא הוי. וטעמא דמילתא דמלוה על פה כיון 
דהוו הני נכסי ברשותיה דלוה בשעת הלואה, משתעבדי 
ליה מדאורייתא, ובדין הוא דלטרוף לקוחות, ורבנן הוא 
דתקינו דלא לטרוף לקוחות משום דלית ליה קלא ואיכא 
פסידא דלקוחות, כדבעינן לברורה בסוף פרק גט פשוט 
(לקמן קעה,ב), וכיון דשעבודא דאוריתא גבי מן היורשין. 
אבל הכא כיון דהני נכסי לא הוו ברשותיה דלוה בשעת 
הלואה, אשתכח דליכא שעבודא כלל לא במלוה בשטר ולא 
במלוה על פה, אלא הוו להו הני נכסי לגבי האי מלוה על 
פה כמטלטלי בעלמא דלא משתעבדי ליה לבעל חוב 
מסתמא אלא כל כמא דקימי ברשותיה דלוה ואי מיית לא 
גאבי להו מן היורשין. הילכך היכא דלוה ולוה ולא כתב 
ליה לחד מיניהו דאיקני וחזר וקנה כי הדדי נינהו ויחלוקו.#
#
והני מילי היכא דאתו למגבא בהדי הדדי, אבל אי קדים 
חד מיניהו אפי' בתרא נמי דקדים וגאבי, לא מצי האיך 
לאפוקי מיניה, דהא אפי' היכא דכתב להו לתרויהו דאקני 
דמשתעבד לתרויהו למטרף לקוחות אי קדים חד מיניה 
וגאבי כוליה לא מפקינן מיניה כדברירנא לעיל, וכל שכן 
היכא דלא כתב ליה לחד מיניהו דלא משתעבד לחד מיניהו 
למטרף לקוחות דאי קדים חד מיניהו וגאבי לא מפקינן 
מיניה, מתרי אנפי, חדא דכיון דלא אשתעבד לחד מיניהו 
למטרף לקוחות אשתכח דהני נכסי בידו כמטלטלי דמו 
דלית בהו דין קדימה דאי קדים חד מיניהו וגאבי לא 
מפקינן מיניה, ועוד דהאי מלוה דקדים וגאבי לא גרע 
מלוקח או מיורש, וכי היכי דכי לא כתב ליה לוה למלוה 
דאקני וקנה ומכר והוריש לא משתעבד כי אתי בעל חוב 
בתרא דידיה נמי וגאבי להו מיניה לא משתעבד ליה לבעל 
חוב ראשון. ולא מיבעיא היכא דאגבייה לוה מדעתיה 
נהליה כמאן דמזבין לה נהליה דאמי, אלא אפילו גביה 
מיניה בעל כרחיה, כיון דכדין גביה דקימא לן מיניה 
ואפילו מגלימא דאכתפיה, על כרחיך הוה ליה כלוקח ולא 
מצי בעל חוב   ראשון השתא לאפוקיה מיניה. #
ואי כתב ליה לחד מיניהו דאקני ולא כתב ליה לאידך, 
אפי' כתב לבתרא ולא כתב ליה לקמא, בתרא קאני קמא לא 
קני. ואפי' קדים קמא וגאבי אתי בתרא ומפיק מיניה. מאי 
טעמא, דהא קימא לן דלוה וחזר וקנה לא משתעבד למטרף 
לקוחות או יורשין היכא דכתב ליה דאקני. הילכך קמא 
כיון דלא כתב ליה דאקני לא משתעבד ליה וכי משתעבד 
לבתרא הוא דמשתעבד דכתב ליה דאקני. ואע"ג דקדים 
קמא השתא וגאבי מהשתא הוא דקא קאני, דהא מעיקרא 
לא אשתעבד ליה. הילכך לא עדיף מלוקח בעלמא, וכיון 
דאשתעבד ליה לבעל חוב בתרא מקמי הכי אתי בעל חוב 
בתרא דכתב ליה דאקני ומפיק מבעל חוב קמא דלא כתב 
ליה דאקני כמה דמפיק מלוקח בעלמא.#
ולענין לוה ולוה ואחר כך קנה דקימא לן יחלוקו, לא 
שנא היכא דכתב להו דאקני דטרפי לקוחות ולא שנא לא 
כתב להו דאקני דגאבו מיניה דלוה גופיה. ויחלוקו דוקא 
היכא דכי פליגי בשוה לא קא מטי ליה לקטן שבהן טפי 
מחובו, אבל היכא דמטי ליה טפי מחובו שקיל שיעור חובו 
ומסתלק, ושארא גאבי מיניה אידך עד שיעור חובו, ואי 
פייש מידי הוי ללוקח או ליורש. #
ומסתברא דהיכא דלוה וחזר ולוה אתו תרויהו למגבא 
בהדי הדדי ואשתכח קרקע גבי לוה, ולא ידיע אי בתר 
דלוה מתרוייהו קנייה ואי מקמי דלוה מתרויהו קנייה, והוא 
הדין היכא דכתב להו לתרויהו דאקני ולא ידע אי מקמי 
דלוה הוא דקנייה ואי בתר דלוה קנייה, וקא אתו תרוייהו 
בטענת בריא תרויהו0 בטענת שמא ולית ביה בההיא 
ארעא אלא כשיעור מאי דחזי ליה לפחות שבהן, ההוא 
דקדים זימניה שקיל שלשה חלקים, והך דמאחר זימניה 
שקיל רביע. מאי טעמא, דכיון דלפום טענתיה דקמא הוה 
דינא למשקל כוליה, ולפום טענתיה דבתרא הוה דינא 
למפלג בשוה, פלגא שקיל קמא ממה נפשך, ואידך פלגא 
הוה ליה ממון המוטל בספק וחולקין. מיהו ודאי אי אתי חד 
מיניהו בטענת בריא ואידך קאתי בטענת שמא, כיון דלא 
קאי ממונא בחזקתיה דחד מיניה בריא ושמא בריא עדיף:#
#
קסז. מיתיבי לשבח קרקעות כיצד הרי שמכר שדה 
לחבירו והשביחה ובא בעל חוב וטרפה 
כשהוא גובה גובה את הקרן מנכסים משועבדים ואת 
השבח מנכסים בני חורין. ואי סלקא דעתא לוה ולוה ואחר 
כך קנה יחלוקו, חצי שבח מיבעי ליה. דהא שבחא לגבי 
בעל חוב ולוקח כלוה ולוה ואחר כך קנה הוא, דהאי ארעא 
מקמי דסליק ליה שבחא הוה משתעבדא ליה לבעל חוב 
וללוקח, לבעל חוב בחובו היכא דכתב ליה הלוה לישנא 
דמשמע דשעביד ליה שבחא וללוקח במקנתו מחמת דאקני 
ליה גופא דארעא, וכיון דהאי שבחא לא אתא אלא בתר 
שעבודא דתרויהו היינו לוה ולוה ואחר כך קנה, ואי אמרת 
חולקין אשתכח דלא גאבי ב"ח מהאי שבחא דלוקח אלא 
פלגא בלחוד, ואם כן לוקח אמאי גאבי דמי כוליה שבחא 
ממוכר, האי חצי שבח מיבעי ליה, דהוא שיעור מאי 
דטריף מיניה בעל חוב. ופריק מאי גובה נמי חצי שבח. 
כלומר כי קתני גובה את השבח לאו אשבחא דאשבח לוקח 
קאי דמשמע כוליה שבח, אלא אשיעור מאי דטריף מיניה 
בעל חוב קאי דהיינו חצי שבח.#
ומסתברא דאפי' מקבל מתנה או יורש בהדי ב"ח לגבי 
שבחא דשבחא ארעא ברשותיהו (דלוה) [כלוה] ולוה ואח"כ 
קנה דמו. חדא דמתנה וירושה קנין הגוף נינהו ועדיף טפי 
משעבוד, ועוד דהא לוקח כי משתעבד ליה שבחא למנקט 
מיניה פלגא לאו מחמת כסף זביניה קא משתעבד ליה דהא 
שבחא  דגאבי לוקח ממוכר לבד מכסף זביניה הוא, וא"כ 
מחמת מאי קא נקיט ליה, אי מחמת קרנא אשתכח דאכתי 
אית ליה למגבא אחריותא דכוליה שבחא ממוכר ומקרנא 
הוא דלית ליה למגבא אלא שארא, וכי קתני גובה את 
השבח מנכסין בני חורין שפיר קתני, ואדקשיא ליה חצי 
שבח מיבעי ליה קרן הוה ליה לאקשויי, שאר הקרן מיבעי 
ליה. ואי מחמת דקביל עליה אחריותא דשבחא, היכי 
דאמי, אי דכתב ליה אחריותא דשבחא אי הכי פלגו שבחא 
דטריף מיניה בעל חוב אמאי לא גאבי ליה ממשעבדי, הא 
קי"ל כמ"ד (גיטין נ,ב) לפי שאינן כתובין דאי כתיב גאבו 
ממשעבדי. וכי תימא דילמא האי מתניתא אליבא דמ"ד 
לפי שאינן קצובין היא ואע"ג דכתיבי נמי לא גאבי 
ממשעבדי, אם כן אפי' פלגא נמי לא לגבי לוקח מגופיה 
דהאי שבחא, דהא משעבד ליה לבעל חוב. ועוד אי למ"ד 
לפי שאינן קצובין, מי מיתוקמא לך מתניתא כלל, והא 
קי"ל דלמ"ד לפי שאינן קצובין אם קדם שבחו של ראשון 
למקחו של שני גאבי כדאיתא בפ' הניזקין (שם נא,א), והכא 
ודאי בשקדם שבחו של ראשון למקחו של שני עסיקינן, 
דאי בשקדם מקחו של זה לשבחו של זה אם כן האי מוכר 
אימת זבנינהו להני נכסי, אי מקמי זביני דמרי שבחא, מאי   
איריא שבחא דלא גאבי מיניהו, אפי' קרן נמי לא גאבי 
מיניהו. ואי לבתר זביני דמרי שבחא, א"כ היכי שביק בעל 
חוב לוקח אחרון וטריף לוקח ראשון. #
אלא לא משכחת לה אלא בנכסי דקני מוכר לבתר 
דטריף לה ב"ח להאי ארעא ושבחא מלוקח, וכגון דכתב 
ליה ללוקח דאקני ואמטול הכי גאבי קרן מנכסים 
משועבדים. ואי דכתב ליה אחריותא דשבחא אפי' שבחא 
נמי לגבי ממשעבדי ואפי' למ"ד לפי שאינן קצובין, שהרי 
קדם שבחו של ראשון למקחו של שני. אלא לאו דלא כתב 
ליה אחריותא דשבחא, דאע"ג דקדם שבחו של ראשון 
למקח של שני, היכא דלא כתב ליה אחריותא דשבחא כ"ע 
מודו דלא גאבי ליה ממשעבדי. ואי ס"ד כי נקיט ליה לוקח 
לפלגו שבחא מחמת אחריותא דשבחא הוא דנקיט ליה, 
א"כ גמרא דקא קשיא ליה חצי שבח מיבעי ליה מאי קא 
קשיא ליה, הא ודאי כי גאבי ליה ב"ח לכוליה שבחא שפיר 
קא גאבי, דכיון דאשתעבד ליה לב"ח לית ליה ללוקח 
למגבא מיניה מידי משום אחריותא דשבחא, דהא אין 
מוציאין לשבח קרקעות מנכסים משועבדים. #
אלא על כרחיך כי נקיט ליה לוקח לחצי שבח מחמת 
זכותא דאית ליה בגופא דארעא הוא, דכי שבחא ארעא 
ברשותיה דלוקח קא שבחא, וא"כ מה לי מכר מה לי מתנה 
מה לי יורש, כל היכא דההיא זכותא דזאכי מאריה ארעא 
בשבחא מחמתה קדימה מקמי דניתי שבחא, לא שנא הויא 
ההיא זכותא מכח מכר ולא שנא מכח מתנה ולא שנא מכח 
ירושה, הוה ליה בעל חוב בהדי לוקח או בהדי מקבל מתנה 
או בהדי יורש לגבי האי שבחא דשבחא ארעא ברשותיה 
לבתר דחייל עליה ההוא מכר או ההוא מתנה או ההיא 
ירושה דלוה ולוה ואח"כ קנה דיחלוקו ודאי. דדינא דלוקח 
ומקבל מתנה ויורש עדיף טפי לגבי שבחא מדינא דב"ח, 
דאלו ב"ח כמאן דלית ליה זכותא בארעא אלא למגבא זוזיה 
מיניה וכי שבחא לאו ברשותיה קא שבחא, לא משתעבד 
ליה שבחא אלא היכא דכתב ליה לישנא דמשמע מינה 
דשעביד ליה שבחא, ואלו לוקח ומקבל מתנה ויורש 
מסתמא משתעבד להו שבחא, דכיון דקנו לה לארעא קנין 
גמור כי שבחא ארעא ברשותיהו קא שבחא. דאי לא תימא 
הכי לוקח ומקבל מתנה דעלמא היכא דליכא ב"ח נמי במאי 
קנו ליה לשבחא דשבחא (ד)ארעא ברשותיהו. אלא לאו 
ש"מ כדקאמרינן. ומהאי טעמא גופיה הוא דגאבי ליה ב"ח 
לשבחא היכא דאמר ליה לא יהא לך פרעון אלא מזו אע"ג 
דלא כתב ליה לישנא דמשמע מיניה דשעביד ליה שבחא 
משום דהו"ל כלוקח ראשון וכי שבחא ארעא ברשותיה הוא 
דשבחא.#
נקיטינן השתא, דהיכא דכתב ליה הלוה לבעל חוב 
לישנא דמשמע מיניה דשעביד ליה שבחא, ובתר הכי זבנה 
או יהבה במתנה, א"נ מית ונפלה קמי יורשין ובתר הכי 
שבחא ארעא ברשות לוקח או ברשות מקבל מתנה או 
ברשות יורש, דאי מסיק ביה ב"ח בלוה שיעור ארעא 
וכוליה שבחא, טריף לה ב"ח ולפלגו שבחא, אבל טפי לא 
גאבי, בין מלוקח בין ממקבל מתנה בין מיורש. ואי לא 
כתב ליה הלוה לב"ח לישנא דמשמע מיניה דשעביד ליה 
שבחא מקמי דנפקא ארעא מרשותיה דלוה, לית ליה לבעל 
חוב למגבא מההוא שבחא דאתא ברשות לוקח או ברשות 
יורש ומקבל מתנה ולא מידי, ודינא הוא דשביק להו גריוא 
דארעא שיעור שבחייהו.#
וכלהו נמי לא אמרן אלא בשבחא דממילא, דאשתני 
לגמרי ממאי דהוה בשעת הלואה, כגון חפירא והוו שיבלי 
שלופאפי והוו תמרי, וא"צ לומר ארעא וקדחו בה תאלי 
אילני ואפיקו פירי. וה"ה בשבחא דאתי מחמת הוצאה 
לענין שבח שהוא יתר על ההוצאה דממילא דלא אשתני 
לגמרי, א"נ בשבחא דאתי מחמת הוצאה לענין שבח שהוא 
כנגד ההוצאה דיני אחריני אית להו. דאי שבחא דממילא 
הוא דלא אשתני לגמרי ממאי דהוה בעידן הלואה כגון 
דיקלא ואלים ארעא ואסיק שירטון, אע"ג דלא כתב ליה 
דאקני ולא לישנא דמשמע דשעביד ליה שבחא, אי הוה 
איתיה להאי דיקלא ולהאי ארעא גבי לוה בעידן הלואה, 
אע"ג דאלים דיקלא בתר דנפקא ארעא מרשותיה דלוה 
ואסיק ארעא שירטון בתר הכין, משתעבדי ליה לב"ח, 
דכמאן דשכיח בשעת הלואה דמי. דהא גבי בכור נמי אשר 
ימצא לו קרינא ביה דכמאן דשכיח מחיי האב דאמי, ה"נ 
כמאן דשכיח בשעת הלואה ברשותיה דלוה דאמי. ודינא 
הוא דכי מסיק ביה בלוה שיעור ארעא וכוליה שבחא 
דטריף ליה ב"ח לכוליה שבחא בין מלוקח בין ממקבל מתנה 
בין מיורשין. ואי שבחא דאתי מחמת הוצאה הוא לענין 
שהוא כנגד ההוצאה, ואע"ג דכתב ליה הלוה לבעל חוב 
לישנא דשעביד ליה שבחא, לא גאבי ב"ח מיניה לא מלוקח 
ולא ממקבל מתנה ולא מיורשין ולא מידי, דממונא דלוקח 
או דמקבל מתנה ויורשין הוא, ודינא הוא דשביק להו גריוא 
דארעא שיעור שבחיהו כדמיברר בפרק שנים אוחזין 
בטלית (ב"מ טו,א).#
וכולהו נמי לא אמרן אלא בשבח שלא הגיע לכתפים, 
אבל בשבח שהגיע לכתפים, והם פירות שהגיעו ליתלש 
ולהנטל על הכתף, לא גאבי מיניהו בעל חוב לא מלוקח ולא 
מיורש ולא ממקבל מתנה, דקי"ל כל העומד ליתלש כתלוש 
דאמי, כדאיתא בפ' נערה שנתפתתה (כתובות  נא,א). וההיא 
דאמרינן בפרק שנים אוחזין בטלית (ב"מ טו,ב) מעשים בכל 
יום וקא מגבי שמואל אפי' בשבח המגיע לכתפים, התם 
בדקבליה לוקח לתנאה דשבחא עלויה לאשתעבודי ליה 
שבחא לב"ח, א"נ באפותיקי כדברירנא התם. #
וכלהו נמי לא אמרן אלא דמסיק ביה שיעור ארעא 
וכולהו שבחא, אבל היכא דלא מסיק ביה אלא שיעור ארעא 
בלא שבחא, לא שנא בשבחא דאתי מחמת הוצאה ולא שנא 
בשבחא דמימלא, לא שנא אשתני ולא שנא לא אשתני 
ואפי' איקר מימלא בדמים, אע"ג דשעביד ליה שבחא לא 
גאבי ב"ח מהאי שבחא ולא מידי. דאפי' כי חשבת ליה 
כמאן דשכיח בעידן הלואה, לית ליה לב"ח זכותא בכולה 
ארעא אלא למגבא מינה זוזיה, גבי מינה שיעור זוזיה 
ומסתלק. ואי מסיק ביה שיעור ארעא ומקצת שבחא, 
חזינן, אי הוי ההוא מקצת בציר מפלגו שבחא לא גאבי 
משבחא אלא שיעור ההוא מקצת דמסיק ביה, ושארא הוי 
ללוקח. ואי לא הוי ההוא מקצת בציר מפלגא דשבחא פלגי 
ליה בכוליה שבחא בשוה, כמאן דמסיק ביה שיעור ארעא 
וכוליה שבחא, דקי"ל כר' דאמר בפ' מי שהיה נשוי (ר' 
כתובות צג,א) גבי שני שטרי הודאות והלואות היכא דלית 
בהו דין קדימה דכל היכא דכי פלגי בשוה לא מטי ליה 
לשיעורא זוטא דכלהו טפי מחובו חולקין בשוה. #
#
וכלהו נמי לא אמרן אלא דלא א"ל לוה לבעל חוב 
מעיקרא מקמי דתיפוק ארעא ברשותיה לא יהא לך פרעון 
אלא מזו, אבל א"ל מעיקרא לא יהא לך פרעון אלא מזו, לא 
שנא שעביד ליה שבחא ולא שנא לא שעביד ליה שבחא, 
לא שנא מסיק ביה שיעור ארעא ושבחא ולא שנא מסיק 
ביה אלא שיעור ארעא בלא שבחא, כל שבחא דשבחא 
ארעא לא שנא ברשות לוקח ולא שנא ברשות מקבל מתנה 
ולא שנא ברשות יורשין, ל"ש שבחא דמימלא ולא שנא 
שבחא דאתי מחמת הוצאה, גבי ליה בעל חוב לכוליה 
שבחא מיניהו ולית ליה ללוקח לא למקבל מתנה ולא ליורש 
זכותא בגויה במקום מרי אפותיקי אלא לענין הוצאה 
שיעור שבח, דאי הויא הוצאה יתירה על השבח יהיב להו 
כנגד דמי שבחייהו ואי הוי שבח יתר על ההוצאה יהיב להו 
כנגד הוצאה כדאיתא בפרק שנים אוחזין בטלית (ב"מ טו,א). 
ואידי ואידי מסליק להו בע"ח מהוצאה שיעור שבח בדמים 
כדאיתא בפ' המקבל שדה, מאי טעמא דמארי אפותיקי 
לגבי שבחא דשבחא ארעא ברשות לוקח או ברשות מקבל 
מתנה ויורשין כלוקח ראשון דאמי. והאי דיהיב ליה דמי 
הוצאה שיעור שבח ללוקח או ליורש מטעמא דהיורד לתוך 
שדה חבירו ונטעה שלא ברשות הוא דיהיב ליה כדברירנא 
התם. תדע דהא כי לא מסיק ביה אלא שיעור ארעא בלא 
שבחא נמי גבי ליה בכוליה שבחא, ולית ליה ללוקח מבעל 
חוב אלא דמי הוצאה שיעור שבח כדמפרש בהדיא בבריתא 
בפרק שנים אוחזין בטלית (שם). וכי תימא אם כן מאי 
דוחקיה לאוקומי בריתא בחצי שבח, לוקמה באפותיקי, לא 
ניחא ליה לאוקומי סתמא דבריתא באפותיקי. ומהאי טעמא 
גופיה לא מוקים לה בשבחא דממילא דלא אשתני, אלא 
ניחא ליה לאוקומה בכולהו אנפי דשבחא. ואי בעי תימא 
משום דהשביחה קתני, דמשמע דאשבחה לוקח, דאי 
מימלא ושבחא מיבעי ליה.#
וכלהו נמי לא אמרן אלא דלא נחית לוקח אדעתא 
דלשתעביד ליה שבחא לב"ח, אבל היכא דנחית אדעתא 
דהכין, כגון דכתב ליה מוכר ללוקח אנא אמרוק זביני 
אילין אינון ושבחיהון דגבי לוקח וקביל עלוהי בפירוש, 
דינא אחרינא הוא. וכבר ברירנא להו לכולהו דיני דבעל 
חוב לענין שבחא בפרק שנים אוחזין בטלית בירור יפה.#
ברם צריכינן לברורי היכא דלא קנו מיניה דמוכר ללוקח 
אאחריותא דשבחא, ולא כתביה נהליה נמי בשטר, דקי"ל 
דלא גאבי שבחא מיניה אלא מנכסים בני חורין, לא תימא 
הני מילי בשבחא דלא הוי שכיח גופיה בעידן זביני, אלא 
אפי' בשבחא דהוה שכיח גופיה בעידן זביני כגון דאיקר 
בדמים ממילא דלא אשתני ממאי דהוה בעיקר זביני, אע"ג 
דלגבי ב"ח כעיקר ארעא דאמי למגבא מיניה זוזיה ואע"ג 
דלא כתב לו דאקני ולא שויה נהליה אפותיקי כדברירנא 
לגבי לוקח ומוכר לאו כעיקר זביני דאמי. מאי טעמא, התם 
גבי ב"ח דלמגבא מעיקר ארעא הוא דאית ליה בעיקר 
ארעא תליא מילתא, וכל מידי דהוי מעיקר ארעא דינא הוא 
דגאבי ליה. אבל הכא גבי אחריותא דלוקח בזוזיה דיהיב 
ליה למוכר תליא מילתא דשיעור זוזי דיהיב ליה הוי קרנא 
וגאבי ממשעבדי, וטופיאנא הוי שבחא ולא גאבי אלא מבני  
חרי. הילכך לא שנא הוי ההוא טופיאנא מחמת שבחא 
דאשתני ולא שנא דלא אשתני ואפי' איקר ממילא בדמים,  
על כרחיך טופיאנא הוא ושייכא ביה האי תקנתא דלא 
גאבי אלא מבני חרי. וה"מ היכא דלא כתיב ליה אחריותא 
דשבחא ולא קנו מיניה עילויה בפירוש, אבל כתב ליה, אי 
נמי קנו מיניה גאבי מנכסים משועבדים, כי טעמא דמ"ד 
לפי שאינן כתובין, מכלל דאי כתיבי גאבו ממשעבדי 
כדברירנא בפרק הניזקין (גטין נא,א):#
#
[קנח,א] יג. נפל הבית עליו ועל אשתו יורשי הבעל 
אומרים האשה מתה ראשונה ואחר כך מת 
הבעל ויורשי אשה אומרים הבעל מת ראשון ואח"כ מתה 
האשה בית שמאי אומרים יחלוקו ובית הלל אומרים 
נכסים בחזקתן כתובה בחזקת יורשי הבעל ונכסים הנכנסין 
והיוצאין עמה בחזקת יורשי אשה. הא מתני' בבאין לידון 
בין על נכסי הבעל בין על נכסי האשה קאי, כגון שנפל 
הבית עליו ועל אשתו ואין ידוע איזה מת ראשון. יורשי 
הבעל אומרים אשה מתה ראשונה, וירש הבעל נכסיה 
וכתובתה ואין לשאר יורשי האשה בנכסיה כלום במקום 
הבעל, ואח"כ מת הבעל, וממונו ליורשיו. ויורשי האשה 
אומרים הבעל מת ראשון, ולא זכה בנכסי האשה, ולא עוד 
אלא שנתחייב לה בכתובתה. ומשכחת לה כגון שפטרה את 
יורשיה קודם לכן מן השבועה ממנו ומיורשיו, כגון שכתב 
לה נדר ושבועה אין לי וליורשי ולבאין ברשותי עליך ועל 
יורשיך ועל הבאים ברשותיך, דאי לאו הכי נהי דבעל מית 
ברישא מאי אית לה לאשה גבי כתובה, הרי נתחייב מלוה 
לבני לוה שבועה ואין אדם מוריש שבועה לבניו. אלא לא 
משכחת לה גבי כתובה אלא כשפטרה ואת יורשיה קודם 
לכן מן השבועה. אי נמי כגון דייחד לה ארעא בכתובתה, 
וה"ה למטלטלי ואיתינהו בעיניהו, א"נ איכא מטלטלי 
אחריני דאתו מחמתיהו, דקי"ל דכלהו הני שקלא להו בלא 
שבועה, כדמיברר בכתובות בפרק אע"פ שאמרו (נה,א). 
ובכי הני אנפי הוא דמיירי תנא דמתני' לגבי כתובה. #
ואי משום דבית שמאי דאמרי יחלוקו לא אצטריכינן 
לאוקומה הכי, מאי טעמא דבית שמאי לטעמיהו דאמרי 
שטר העומד לגבות כגבוי דמי. אלא כי אצטריכא לן לבית 
הלל דאמרי בחזקת יורשי הבעל, וטעמא דאין ידוע איזה 
מת ראשון, הא ידוע שהבעל מת ראשון גבו לה יורשי(ן) 
אשה לכתובתה, ואמאי, הא אין אדם מוריש שבועה לבניו. 
אלא ליכא לאוקומא אלא באנפי דלא שייכא בהו שבועה 
גבי אשה כדפרישנא. ובהא פליגי, ב"ש אומרים יחלוקו, 
דממון המוטל בספק חולקין. ואע"ג דכתובה בחזקת בעל 
קיימא, ב"ש לטעמייהו דאמרי שטר העומד ליגבות כגבוי 
דמי. וב"ה אומרים נכסים בחזקתן, דקאמרי ב"ה לאו 
בכתובה קאי, ולאו בנכסים הנכנסין והיוצאין עמה קאי, 
וכי קתני סופא נמי כתובה בחזקת יורשי הבעל לאו 
לפרושי האי נכסים בחזקתן דקתני רישא קאתי, דא"כ 
אמאי אצטריך למיבעי עלה בגמרא בחזקת מי ואמאי 
.כע>א.<>ש.<>ס<>פ:ר.0<ידרמה#
.כע>א.<>ש.<>ס<בבא בתרא קנח,א - קנט,א#
.כע>א.<>ש.<>ס0<~>ס<#
.זע>א.<>ש.<>ס<>פ:ר.0<ידרמה#
.זע>א.<>ש.<>ס<בבא בתרא קנח,א - קנט,א#
.זע>א.<>ש.<>ס0<~>ס<#
.דח#
אפליגו בה אמוראי מר פסיק ואמר בחזקת יורשי אשה ומר 
פסיק ואמר בחזקת יורשי הבעל, ומתני' גופא דקא מפליג 
בין כתובה לנכסים הנכנסין והיוצאין עמה מה תהא עליה, 
אלא מתני' דקתני כתובה בחזקת יורשי הבעל מילתא 
באנפי נפשה קמ"ל, והאי נכסים בחזקתן דקתני רישא 
בנכסי צאן ברזל קאי, והכי קאמרי ב"ה, נכסי צאן ברזל 
הרי הן בחזקתן, אבל כתובה כגון עיקר כתובה ותוספת, 
בחזקת יורשי הבעל, ונכסים הנכנסין והיוצאין עמה דאינון 
נכסי מלוג בחזקת יורשי אשה. וכי קא מיבעיא לן בגמרא 
בחזקת מי, מנכסי צאן ברזל קא מבעיא לן, דקאמרי ב"ה 
סתמא נכסים בחזקתן ועלה קא מיבעייא לן בחזקת מי. 
ואסיקנא הואיל ואלו באין לירש והללו באין לירש יחלוקו. 
וכן הילכתא:#
#
[קנח,ב] יד. נפל הבית עליו ועל אמו אלו ואלו מודים 
שיחלוקו א"ר עקיבא מודה אני בזה 
שהנכסים בחזקתן אמר לו בן עזאי על חלוקין אנו 
מצטערין אלא שבאתה לחלוק עלינו את השוים. מתני' 
במי שהיו [לו] אחים מאביו שלא מאמו ואחים מאמו שלא 
מאביו ולא היו לו בנים, ונפל הבית עליו ועל אמו, ואין 
ידוע איזה מהן מת ראשון. אחיו מאביו אומרים האם מתה 
ראשונה וירש הבן חלקו בנכסיה, ואח"כ מת הבן, ולנו 
לירש את חלקו בנכסי אמו. ויורשי האם אומרים הבן מת 
ראשון ואחר כך מתה האם. אלו ואלו מודים שיחלוקו. 
אמר רבי עקיבא מודה אני בזה שהנכסים בחזקתן. ומסקנא 
דגמרא כרבי עקיבא. ומאי בחזקתן, בחזקת יורשי האם 
הואיל והוחזקה נחלה באותו השבט. ודוקא בשמא ושמא 
כדבעינן למימר קמן:#
#
[קנט,א] קסח. שלחו מתם בן שמכר בנכסי אביו בחיי 
אביו ומת הבן בנו מוציא מיד הלקוחות 
וזו היא שקשה בדיני ממונות אבוה מזבין ואיהו מפיק. 
והא מילתא משכחת לה בין בשמת הבן בחיי האב ואח"כ 
מת האב, בין בשמת האב בחיי הבן ואח"כ מת הבן, דכיון 
דההיא שעתא דזאבין הבן מידי דלאו דיליה זבין  אע"ג 
דנפלו ליה בתר הכי בירושה מאביו, לא מיבעיא בריה 
דיכיל לאפוקי מלוקח, אלא אפי' איהו גופיה מצי מפיק,  
דמעיקרא לא קננהו לוקח להנהו נכסי. וכ"ש היכא דמית 
הבן בחיי האב ואח"כ מית האב ולא אתו לידי דבן. 
לענין אפוקי בלא דמים איכא לפלוגיה, דהיכא דמת האב 
בחיי הבן, כיון דזאכי בהו הבן בירושה ממילא חילא 
אחריותיה דלוקח עלויהו, ולא שנא איהו ולא שנא בנו לא 
מצי לאפוקי מלוקח אלא בדמים, ואלו היכא דמית הבן 
בחיי האב ואח"כ מת האב ולא הניח הבן נכסים שיש להם 
אחריות, בנו מוציא מיד הלקוחות, כלומר בלא דמים. 
מיהו הא דשלחו מתם כשמת הבן בחיי האב מיתוקמא, 
ומשום דמי. ממאי, מדקשיא לן אבוה מזבין ואיהו מפיק, 
ואי לאפוקי בעלמא, כיון דאבוה גופיה דזאבין מצי מפיק 
מאי קא קשיא לן בדידיה. אלא מדקשיא לן אבוה מזבין 
ואיהו מפיק, דמשמע דאי הוה אבוה קיים לא הוה יכיל 
לאפוקיה, שמע מינה משום דמים הוא, דאלו אבוה לא הוה 
יכיל לאפוקי בלא דמים, דקי"ל הכיר בה שאינה שלו 
ולקחה מעות יש לו. אבל בנו כי האי גונא דמת אביו בחיי 
אבי אביו ואחר כך מת אבי אביו, הרי זה מוציא מיד 
הלקוחות בלא דמים, דאע"ג דאיהו מכח אביו הוא דזאכי 
בהו לא חייל עליה שעבודא דלוקח אהני נכסי כלל. וזו היא 
שקשה בדיני ממונות, דכיון דאיהו מכח אביו קאתי לא יהא 
כחו יפה מכח אביו, דכי היכי דאביו לא מצי לאפוקי בלא 
דמים איהו נמי לא לפיק בלא דמים.#
ודחינן מאי קושיא מצי אמר מכח אבוה דאבא קאתינא 
תדע דכתיב תחת אבותיך יהיו בניך. ואע"ג דדחינן (להלן 
בסוה"ע) בברכה הוא דכתיב אבל לענין דינא לא, שנויא 
דשנין שנויא הוא, דסתמא דמתני' דנפל הבית עליו ועל 
אביו מסייע ליה כדבעינן למימר קמן. תדע נמי מדלא מני 
לה גמרא בהדי תלת מילי דשוינהו רבנן כהלכתא בלא 
טעמא, שמע מינה דהאי טעמא מכח אבוה דאבא קא אתינא 
טעמא מעליא הוא. ואפילו למאן דטרח לדחוייה לסייעתין 
לאוקומי קושיין בעלמא קא בעי למימרא כדקאי קאי מיהו 
לענין דינא הילכתא כדקאמרינן. תדע נמי דאפילו בדשלחו 
מתם דקשיא להו אינהו גופיהו הוה סבירא להו דבנו מוציא 
מיד הלקוחות וטעמא דמילתא הוא דלא הוו ידעי:#
#
קסט. וסברינן למימר אי קשיא הא קשיא בן שמכר 
חלק בכורה בחיי אביו ומת הבן ואחר 
כך מת האב בנו מוציא מיד הלקוחות בלא דמים וזו היא 
שקשה בדיני ממונות אבוה מזבין ואיהו מפיק. וכי תימא 
מצי אמר אנא מכח אבוה דאבא קאתינא אי מכח אבוה 
דאב קאתי אבוה דאב בחלק בכורה מאי עבידתיה. ודחינן 
מאי קושיא מצי אמר מכח אבוה דאב קאתינא ובמקום אב 
קאימנא. ואמטול הכי מצי מפיק. וכן הלכתא:#
#
קע. ושמעינן מינה דבן הבן בנכסי דאבא דאבוה לכולי 
עלמא מכח אבא דאבוה קאתי. וכי 
מספקא לן אי האי דאתי מכח אבא דאבוה לאו מכח אבא 
דאבוה בלחוד קאתי אלא מכח אבוה נמי קאתי, או דילמא 
מכח אבא דאבוה בלחוד קאתי דהוה ליה כבריה ממש. 
והיינו דאמרינן מצי אמר מכח אבוה דאבא קאימנא ובמקום 
אב קאימנא, ולאו מחמת דאתינא מכח אבא, דאם כן הדר 
קושיין לדוכתיה אבוה מזבין ואיהו מפיק. אלא למימרא 
דכי היכי דאית ליה לבן הבכור חלק בכורה בנכסי אביו, 
היכא דמית הבכור נמי בנו בדוכתיה קאי למחשביה כמאן 
דהוי איהו בריה דאבא דאבוה והוי בכור. ואי האי 
דחלוק בכורה הילכתא היא, דעל כרחיך מכח אבא דאבוה 
בלחוד קאתי. ולא זו בלבד אלא כל יורש נמי אפי' רחוק 
יותר מדאי כיון דראוי ליורשו על כרחיך מכח בעל הנכסים 
גופיה קאתי. למאי נפקא מינה, למאן דהימניה לחבריה 
ולבאים מכחו עליו ועל הבאים מכחו, הרי היורשין בכלל 
הבאים מכחו, דהא אפי' למאן דקשיא ליה (הבה) [הכא] 
אבוה מזבין ואיהו מפיק לא קאמר דלא אתי מכח אבא 
דאבוה אלא משום דאתי נמי מכח אבוה כדברירנא וכל 
שכן דהא דחלק בכורה הילכתא היא:#
#
קעא. וסברינן למימר אלא אי קשיא הא קשיא היה 
יודע לו בעדות עד שלא שלא נעשה 
גזלן וכשנעשה גזלן הוא אינו מעיד על כתב ידו אבל 
אחרים מעידין על כתב ידו איהו לא מהימן אחריני 
מהימני. ואוקימנא כגון שהוחזק כתב ידו בב"ד בשטר זה 
קודם שיעשה גזלן. אבל אם לא הוחזק כתב ידו בשטר זה 
בב"ד עד שלא נעשה גזלן אפילו אחרים אין מעידין על 
כתב ידו, חיישינן שמא היום חתם בו, דהשתא איהו לא 
מהימן אחריני מהימני. וסברינן למימר אי קשיא הא קשיא 
היה יודע לו בעדות עד שלא נעשה חתנו ונעשה חתנו הוא 
אינו מעיד על כתב ידו אבל אחרים מעידין איהו לא 
מהימן אחריני מהימני וכי תימא הכא נמי כגון שהוחזק 
כתב ידו בב"ד והאמר רב יוסף בר מניומי אמר רב  נחמן 
אע"פ שלא הוחזק כתב ידו בב"ד בשטר זה קודם לכן. 
ומסקנא מאי קושיא דילמא גזירת מלך היא.  כלומר 
פיסולא דקרובים לאו משום דלא מהמני הוא אלא גזירת 
מלך היא, דאי לא תימא הכי משה ואהרן משום דלא 
מהימני הוא אלא גזירת מלך היא הכא נמי גזירת מלך 
היא:#
#
קעב. ולענין בן שמכר בנכסי אביו בחיי אביו ומת 
הבן ואחר כך מת אביו בנו מוציא מיד 
הלקוחות וזו היא שקשה בדיני ממונות אבוה מזבין ואיהו 
מפיק וכי תימא מאי קושיא מצי אמר מכח אבוה דאבא קא 
אתינא תדע דכתיב תחת אבותיך יהיו בניך, ההוא בברכה 
הוא דכתיב. ומי מצית אמרת בברכה כתיב [קנט,ב] אבל 
לענין דינא לא והא דתנן נפל הבית עליו ועל אביו עליו 
ועל מורישיו והיתה עליו כתובת אשה ובעל חוב יורשי 
האב אמרים הבן מת ראשון ואחר כך מת האב ובעלי החוב 
אומרין האב מת ראשון ואח"כ מת הבן יורשי האב ויורשי 
הבן יחלוקו ומאי לאו יורשין בניה מורשין אחיה. לא 
יורשין אחיה מורשין אחי דאבוה. כלומר מאי לאו [יורשי] 
האב דקתני בני הבן, ומורישיו דקתני אחי הבן, כגון שנפל 
הבית עליו ועל אחיו. ופריק, לא, מאי יורשי האב דקתני, 
אחי הבן, ועליו ועל מורישיו דקתני עליו ועל אחי אביו.#
נוסחא דמתיבתא אי ס"ד לא מצי אמר אנא מכח אבא 
דאבא קאתינא וכי כתיב תחת אבותיך יהיו בניך בברכה 
הוא דכתיב כי מת הבן תחילה ואחר כך מת האב מאי הוי 
נימא להו בעל חוב ירושה לאבוכון היא מי סברת מאי 
יורשיו בניה מורישיו אחיה לא יורשיו אחיה מורישיו אחי 
דאבוה. והכין פירושא, אי ס"ד לא מצי בנו של בן למימר 
אנא מכח אבא דאבא קא אתינא, אלא על כרחיהו מכח 
אבוה נמי קא אתי, כי מת הבן תחלה ואחר כך מת האב 
מאי הוי, נימא להו בעל חוב לבני הבן נהי נמי דבן מית 
ברישא ירושה דאבוכון קא שקליתו וכבר אשתעבד לדילן, 
דהא אמרת דבן הבן בנכסי אבי אביו לאו מכח אבוה דאבוה 
קאתי אלא מכח אבוה הוא דקאתי. אלא לאו ש"מ דמצו 
בני הבן למימר ליה לבעל חוב אנן מכח אבוה דאב 
קאתינא. #
והוא הדין נמי דיכיל למפשט מדקתני עליו ועל 
מורישיו, דקא ס"ד מורישיו אחיה דהאי לוה דלית להו 
בנים, ומאי נינהו יורשין דידהו דמשתעו דינא בהדי בעל 
חוב, בני דלוה, וש"מ דאינהו לאו מכח אבוהון קא אתו 
דאם כן לימא להו בעל חוב ירושה דאבוהון היא וכבר 
אשתעבד לדילי, אלא משום דאמרי ליה אבא מכח אחוה 
דאבא קאתינא. ואמטול הכי קא דייקינן באידך לישנא קמא 
מאי לאו יורשין בניה מורישיו דחזה, והיינו דקא משנינן 
נמי בהאי לישנא רויחא, מי סברת מאי יורשיו בניה 
מורישיו אחיה, כי היכי דתפשוט מינה דבני הבן בנכסי 
אבי אביהן ובנכסי אחי אביהן לאו מכח אבוהון קאתו אלא 
מכח אבי אביהן ומכח אחי אביהן, לא, מאי יורשיו אחיה 
מורישיו אחי דאבוה, כלומר מי סברת דאית ליה בנים 
להאי לוה עסיקינן, לא הכא במאי עסיקינן דלית ליה ללוה 
בנים כלל, ויורשי האב דקתני לאו בניו דהאי לוה נינהו, 
(דאנהו) [דהנהו] מכח אבוהון קאתו ומצי בעל חוב למימר 
ירושה דאבוכון היא, אלא הכא במאי עסיקינן דלית ליה 
בנים ללוה ומאי יורשי האב דקתני אחוה דהאי לוה מאביו, 
דהנך ודאי לא מצי בעל חוב למימר להיורש דאחוכון היא 
דהא אינהו לאו מכח אחוהון קאתו אלא מכח אבוהון דהוא 
אבוה דהאי לוה קאתו ולית ליה לבעל חוב גבי אחוהון ולא 
מידי. ומורישיו דקתני לאו אחוה נינהו כי היכי דתיסוק 
אדעתין דיורשין דידהו היינו בני דהאי לוה דהא בדלית 
ליה בנים ללוה עסיקינן, אלא מורישיו אחי דאבוה דלית 
להו בנים ויורשין דידהו היינו אחיה דהאי לוה, דלא מצי 
בעל חוב למימר ירושה דאחוכון קא שקליתו דאינהו לאו 
מכח אחוהון קאתו אלא מכח אחי דאבוהון קא אתו. #
ובדין הוא דיכיל למימר מורישיו אחוה ויורשין דידהו 
שאר אחוה, כגון שלשה אחים שאין להם בנים והיתה 
כתובת אשה ובעל חוב על אחד מהם ונפל הבית עליו ועל 
אחד מאחיו, אלא כיון דאוקי יורשיו אחוה ניחא ליה 
לאוקומי מורישיו במילתא אחריתי לפלוגי ביניהו, דאי 
אמר מורישיו נמי אחוה הוה צריך לברורי דהני מורישיו 
דמיתו דאינון אחיה לאו כלהו מיתו אלא אשתיורי אשתייר 
מיניהו, השתא דאוקימנא ליורשיו דאשתיור באחוה 
ומורישיו דמיתו באחי דאבוה לא צריך לפרושי ולא מידי. 
והדין שנויא דחיקא הוא, ולאוקומי קושיין דקאמרינן זו 
היא שקשה בדיני ממונות קא מהדרינן. ומכל מקום כיון 
דקימא לן דהכין דינא כדשלחו מתם, על כרחין מתני' נמי 
בכולהו אנפי מתוקמא, ואפילו היכא דאית ליה ללוה בנים, 
ולא מצי בעל חוב למימר להו ירושה דאבוכון היא, דאמרי 
ליה אנן מכח אבוה דאבא קא אתינא ומכח אחוה דאב 
קאתינן, דומיא דבן שמכר בנכסי אביו בחיי אביו ומת 
המוכר ואחר כך מת אביו דבנו מוציא  מיד הלקוחות בלא 
דמים. וכן הלכתא:#
#
קעג. הרי אמרו נפל הבית עליו ועל אשתו יורשי הבעל  
אומרים האשה מתה ראשונה ואחר כך מת 
הבעל ויורשי האשה אומרים הבעל מת ראשון ואחר כך 
מתה האשה ב"ש אומרים יחלוקו וב"ה אומרים נכסים 
בחזקתן, בחזקת מי* רבי אלעזר אומר בחזקת יורשי 
אשה ורבי יוחנן אמר בחזקת יורשי הבעל וריש לקיש 
משום בר קפרא אמר יחלוקו וכן תאני בר קפרא הואיל 
והללו באין לירש והללו באין לירש יחלוקו. ומסתברא 
דבר קפרא לאו לאפלוגי אדבית הלל [אתא], חדא דהני 
אמוראי כולהו לפרושי טעמיהו דב"ה קאתו, תו דאי כב"ש 
סבירא ליה לימא הלכה כב"ש. ועוד דאי כב"ש לא סגיא 
דלא הוה מקשינן עלה בגמרא היכי שבק ב"ה ועבד כב"ש. 
אלא בר קפרא נמי לפרושי מימרא דב"ה קאתי, דהאי 
דקאמרי ב"ה גבי נכסי צאן ברזל נכסים בחזקתן, יחלוקו 
קאמרי, ומאי בחזקתן בחזקת שניהם. והיינו דתאני בר 
קפרא הואיל והללו באין לירש והללו באין לירש הרי 
הנכסים בחזקת שניהם ויחלוקו. והני מילי בנכסי צאן ברזל 
דקא תני בהו נכסים בחזקתן, אבל עיקר כתובה ותוספת 
ונכסי מלוג לא מיירי בהו בר קפרא ולא פליגי בהו אמוראי 
כל עיקר, דבהדיא קתני לה במתני' כתובה בחזקת יורשי 
הבעל נכסים הנכנסין והיוצאין עמה דאינון נכסי מלוג 
בחזקת יורשי האב. וקימא לן כבר קפרא, דבהכי סלקא 
שמעתא. ואע"ג דא"ר יוחנן בחזקת יורשי הבעל, כבר 
קפרא עבדינן, חדא דהוא ניהו מסקאנא דשמעתא, ועוד 
דבר קפרא רביה דרבי יוחנן הוא ואין הלכה כתלמיד במקום 
הרב:#
#
קעד. והא דתנן נפל הבית עליו ועל אמו א"ר עקיבא 
מודה אני בזה שהנכסים בחזקתן דיקינן 
בגמרא בחזקת מי רבי אלעא אומר בחזקת יורשי האם רבי 
זירא אמר בחזקת יורשי הבן כי סליק ר' זירא קם בשיטתיה 
דרבי אלעא קם רבה בשיטתיה דרבי זירא א"ר זירא ש"מ 
אוירא דארץ ישראל מחכים, דהא אנא לא נחתי לעומקא 
דהאי דינא עד דסלקי לארץ ישראל, וטעמא דאמר אביי 
הואיל והוחזקה נחלה באותו השבט. כלומר הואיל 
והוחזקה נחלה זו מתחלתה בשבט האם אוקמא אחזקה. 
וש"מ דהכי הלכתא. ואוקימנא בפרק המפקיד (ב"מ לז,ב) 
בשמא ושמא, אבל בריא ושמא בריא עדיף. וליכא למימר 
בהא אוקי ממונא בחזקת מריה, שהרי לא נתברר שזכו 
יורשי האם בממון זה כדי שיהא יורשי הבן כמוציא 
מחבירו שעליו הראיה. ואי משום דהוחזקה נחלה באותו 
השבט, לאו חזקה ברורה היא, דהא בן נמי מאותו השבט 
קא זכי, אלא סיועי בעלמא הוא דמסייעא להו ליורשי 
האם. וכי מהניא האי חזקה היכא דתרויהו כי הדדי נינהו, 
דמהניא חזקה בשבט האם לאברועי, אבל היכא דיורשי 
הבן בריא ויורשי האם שמא בריא עדיף:#
#
קעה. בעו מיניה מרב ששת בן מהו שירש את אמו 
כשהוא בקבר להנחיל לאחין מן האב. אמר 
להו רב ששת תניתוה אב שנשבה ומת בן בתו במדינה ובן 
שנשבה אבי אמו במדינה יורשי האב ויורשי הבן יחלוקו. 
כלומר שאם מתו שניהם זה מת במדינה וזה מת בשביה 
ביום אחד, ואין אנו יודעין איזה מת ראשון, יורשי האב 
אומרים הבן מת ראשון ואחר כך מת אבי אמו ולא ירש 
הבן ממנו כלום, ויורשי הבן אומרים האב מת ראשון 
וירשו הבן ואחר כך מת הבן והרי אנו יורשיו, יורשי האב 
ויורשי הבן יחלוקו. ואם איתא דבן יורש את אמו כשהוא 
בקבר להנחיל לאחין מן האב.#
אמר ליה רב אחא בר מניומי לאביי אף אנן נמי תנינן 
נפל הבית עליו ועל אמו אלו ואלו מודים שיחלוקו, ואי 
ס"ד דבן יורש את אמו כשהוא בקבר להנחיל לאחין מן האב 
אמאי יחלוקו, ולר' עקיבא נמי דאמר נכסים בחזקתן וקימא 
לן בחזקת יורשי האם אמאי בחזקת יורשי האם. ואפי' 
למאן דאמר בחזקת יורשי הבן, טעמא דלא ידעינן הי 
מיניהו מית ברישא, מכלל דאי הוה ידעינן דבן מית ברישא 
כולי עלמא מודו דלית ליהו ליורשי הבן ולא מידי, ואם 
איתה דבן יורש את אמו כשהוא בקבר, נהי נמי דבן מית 
ברישא לירתה לאימיה בקבריה ולירתינהו לאחיה מאבוה. 
אלא לאו ש"מ אין הבן יורש את אמו כשהוא בקבר 
להנחיל לאחין מן האב שמע מינה. וטעמא מאי אמר 
אביי נאמרה סיבה בבן, לא תסוב נחלה לבני ישראל ממטה 
למטה, ונאמרה סבה בבעל, לא תסוב נחלה לבני ישראל 
ממטה למטה אחר, מה סבה האמורה בבעל אין הבעל יורש 
את אשתו כשהוא בקבר אף סבה האמורה בבן אין הבן 
יורש את אמו בקבר להנחיל לאחין מן האב. כלומר מה 
סבה האמורה בבעל אין הבעל יורש את אשתו כשהוא 
בקבר להנחיל לבנים מאשה אחרת, דגבי בעל ודאי פשיטא 
לן, דהא סברא הוא דעיקר ירושה דידיה מכח אישות קא 
אתיא, וכיון דמית הבעל בחיי אשתו פקעא לה אישות 
ואזלא לה ירושה דידיה, ואין הקרוב  יורש את קרובו אלא 
בזמן שהן קרובין זה לזה בשעת מיתת המוריש, אף סבה 
האמורה בבן אין הבן יורש את  אמו כשהוא בקבר להנחיל 
לאחין מן האב:#
#
קעו. ההוא דאמר ליה לחבריה נכסי דבי סיסין 
מזביננא לך, דהוו הני נכסי מיקנו ליה 
להאי מוכר מקמי הכין מדבי סיסין. הואי חדא ארעא דהוא 
מקריא דבי סיסין אמר ליה מוכר ללוקח האי לאו דבי 
סיסין הואי ואיקרויי הוא דמיקריא דבי סיסין אתא לקמיה 
דרב נחמן אוקמה בידא דלוקח א"ל רבא לרב נחמן דינא 
הכי המוציא מחבירו עליו הראיה. וקי"ל כרב נחמן 
כדבעינן למימר קמן:#
#
קעז. ורמי דרבא אדרבא ורמי דרב נחמן אדרב נחמן 
דההוא דא"ל לחבריה מאי בעית בהאי ביתא 
א"ל מינך זבינתיה ודרי ביה שני חזקה אמר ליה אנא 
בשכוני גואי הואי ולא הוה ידענא דאת נחית לגו ביתאי 
דאימחי אתא לקמיה דרב נחמן אמר ליה למחזיק זיל ברור 
אכילתך. ושעת חירום הוה דבעינן שיהא עמו במדינה, 
ואמטול הכי קאמר ליה רב נחמן למחזיק זיל ברור 
אכילתך, כלומר זיל איתי סהדי דהוה האי מערער בהאי 
מתא אפילו חד יומא מהני שני חזקה דידך, כי היכי דתהוי 
אכילתך אכילה דקימא בה חזקה. #
אמר ליה רבא דינא הכי המוציא מחבירו עליו הראיה 
קשיא דרבא אדרבא קשיא דרב נחמן אדרב נחמן. ופרקינן 
דרבא אדרבא לא קשיא התם גבי מעשה דבי סיסין מוכר 
קאי בנכסי, הכא גבי מעשה דשכוני גואי לוקח קאי 
בנכסי. דרב נחמן אדרב נחמן נמי לא קשיא הכא גבי 
מעשה דבי סיסין כיון דא"ל נכסי דבי סיסין מזביננא לך 
ומקריא דבי סיסין אין לך ראיה ללוקח גדולה מזו ומוכר 
דקאמר דלאו דבי סיסין היא התם גבי מעשה דשכוני 
גואי כיון דאית ליה לתובע ראיה דהאי ביתא מעיקרא 
דידיה הוה, לא יהא אלא דנקיט לוקח שטרא בידיה מי לא 
אמרינן ליה קיים שטרך וקום בנכסיך, השתא נמי דאתי 
מכח חזקה עליה דידיה רמיא לברורי כולהו אנפי דצריכי 
לה לחזקה כי היכי דתהוי חזקה דידיה חזקה מעליאתא. 
דאי לאו הכי הוה ליה כמאן דנקיט שטרא בידיה ולא יכיל 
לקיומי, דמוקמינן ליה לארעא בחזקה דמרה קמא. ודוקא 
היכא דאית ליה לתובע ראיה דהאי ארעא דידיה הואי, אבל 
היכא דלית ליה ראיה, אע"ג דלית ליה למחזיק שטרא ולאו 
חזקה, כי טעין שלך היתה ולקחתיה ממך נאמן שהפה 
שאסר הוא הפה שהתיר. וכבר ברירנא ליה להאי דינא בפ' 
חזקת הבתים בירור יפה. וקימא לן בהני תרי עובדי כותיה 
דרב נחמן, וליתיה לקושיא דרבא, בהני עובדי תלמיד הוה 
יתיב קמיה דרב נחמן ואין הלכה כתלמיד במקום הרב:#
#
#
קעח. ושמעינן מינה גבי ההוא דאמר ליה לחבריה 
נכסי דבי סיסין מזביננא לך והואי 
ההיא ארעא דמיקריא דבי סיסין, דאי אית ליה למוכר 
ראיה דלאו דבי סיסין היא, אע"ג דכולי עלמא קרו לה דבי 
סיסין, מוקמינן לה בידיה, דתרי כמאה ומאה כתרי ואוקי 
ארעא בחזקת מוכר דהוא מארה קמא. מדאמרינן כיון 
דכולי עלמא קרו לה דבי סיסין עליה דידיה רמייא לגלויי 
דלאו דבי סיסין היא, דשמעת מינה דאי מייתי ראיה 
מוקמינן לה לארעא בידיה, ולא מצי אמר ליה ארעא 
דמיקריא דבי סיסין זבינת לי והא מיקריא דבי סיסין אלא 
על כרחיך כי זבין ליה ארעא דבי סיסין זבין ליה. ואי 
מתברר דהאי ארעא דבי סיסין היא מזדבנא ואי לא לא 
מזדבנא. הילכך כיון דכולי עלמא קרו לה דבי סיסין ראיה 
הואי וכמאן דאסהידו סהדי דדידיה דבי סיסין הוה דאמי. 
ואי מיתי מוכר ראיה אחריתי דלאו דבי סיסין היא מוקמינן 
לה בידיה, ואי לא מוקמינן לה בידא דלוקח דאסהידו ליה 
סהדי דהוה מיקריא האי ארעא דבי סיסין. ואגב ארחיך 
שמע מינה דכל היכא דמסהדי סהדי דכולי עלמא דידעינן 
דהוו קארו לה להאי ארעא בשמא דבעלים הוו קארו לה 
ארעא דפלניא, ראיה הויא לאחזוקה בדידיה דההוא פלניא. 
וכן הילכתא:#
#
הדרן עלך פרק מי שמת #

