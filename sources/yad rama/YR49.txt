עילויהו בההיא חלוקא, וניחא ליה לדידיה לקמוצי ליה 
מחולקא דתרויהו, לא מצי חד מיניהו לבטולה לחלוקה 
דלגבי' חד מקמאי לאו חלוקה בטעות היא, דהא לא אטעייה 
חד מיניהו לחבריה ולא מידי. וקימא לן כרב כדבעינן 
למימר קמן. ואפי' היכא דניחא ליה לההוא אחא דאתא 
ממדינת הים לקמוצי ליה ולא מערער עילויהו בההיא 
חלוקה, מצי כל חד מקמאי לבטולה לההוא חלוקה, דעל 
כרחיך כי פליגי רב ושמואל בדלא קא מערער ההוא אח 
שלישי עילויהו, בהא לימא שמואל מקמצין, ולימא להו 
מאן פליג להו, אלא לאו בדלא קא מערער ההוא אח 
שלישי עילויהו, ואפילו הכי קאמר רב בטלה מחלוקת, 
וקיימא לן כוותיה.#
ושמעינן מינה דתלתא אחי או תלתא שותפי דאזל חד 
מיניהו, ופלוג הני תרתי דקיימי, אע"ג דלא שבקו ליה 
חולקא לההוא אחא תליתאה אלא דעתיהו דכי אתי מקמצי 
ליה לחולקייהו לכי אתי ומצטרכי לקמוצי ליה, לא מצי חד 
מיניהו לבטולה לחלוקה, דכי נחית אדעתא דבי תלתא נחית 
ולאו חלוקה בטעות היא. ודוקא היכא דניחא ליה לההוא אח 
שלישי לקימ' לחולקה ולקמוצי ליה מחלוקא דתרויהו. אבל 
היכא דאיהו לא קא ניחא ליה בההוא חלוקה דכולי עלמא 
בטלה מחלוקת, משום דאמר להו מאן פלג להו, דהא 
אפילו לגבי עיסקא קאמרינן דהיכא דפלג חד מיניהו בלא 
דעתא דחבריה מצי אמר ליה אידך מאן פלג לך, כדאמרינן 
התם (בבא מציעא סט,ב) גבי חמרא דאיכא דבסים ואיכא דלא 
בסים, וכל שכן גבי קרקע דלא, דאיכא דניחא ליה בהאי 
גיסא ולא ניחא ליה באידך. #
ודוקא היכא דלא פלוג אפומא דבי דינא, אבל היכא 
דפלוג קמי בי דינא, ואפילו קמי בית דין הדיוטות, ואפיקו 
ליה חולקא להאיך אדעתא דבי דינא, הויא פלוגתא, כי 
מעשה דאיסור ורב ספרא דעבדו עיסקא בהדי הדדי (ב"מ 
לא,ב), אזל רב ספרא פלג בלא דעתא דאיסור, אתא לקמיה 
דרבא אמר ליה זיל אייתי תלתא אי נמי תרי מגו תלתא 
דפלגת קמיהו וכולא כדמיפרשא בפרק אלו מציאות. וכי 
תימא מי דמי, התם גבי עיסקא דעתא דתרויהו 
אדעתא* נינהו ולאו אגופיה דעיסקא וכיון דקא מפיק ליה 
מאי דשוי הנהו דמים לא איכפת ליה, אבל קרקע דעתיה 
דחד מיניהו לאו אדמים היא אלא אגופיה דקרקע נינהי. 
הילכך אע"ג דאפיק ליה מאי דשוה נמי מצי א"ל מאן פלג 
לך. לא ס"ד, דהא טעמא דמילתא התם משום דכי קא 
שקיל דידיה קא שקיל הוא וכיון דפלוג אפומא דבי דינא מה 
לי מטלטלי מה לי קרקע. #
וכי תימא אי הכי גבי בעל חוב שבא ליפרע שלא בפני 
הלוה, מאי שנא דאיצטריכינן למימר טעמא משום שלא 
יהא כל אחד ואחד נוטל מעותיו של חבירו והולך ויושב לו 
במדינת הים, דשמעת מינה דגבי שותפי דלא שייך האי 
טעמא לא מזדקיקינן להו, לימא טעמא משום דכי שקיל 
דידיה קא שקיל. לא תקשי לך, דכי אצטריך להך טעמא 
גבי בעל חוב לאו למימרא דהיכא דלא שייך הך סתמא לא 
מזדקיקינן, אלא בעלמא גבי שותפי אע"ג דלא שייך בהו 
הך טעמא נמי מזדקיקינן, ובעל חוב שאני, דאי לאו האי 
טעמא דשלא יהא כל אחד ואחד נוטל מעותיו של חבירו 
והולך ויושב לו במדינת הים דינא הוא דלא ליזדקיק ליה 
משום דאיכא למיחש לשובר, אבל שותפי דלא שייכא בהו 
חששא דשובר מזדקיקינן. תדע דהא גבי יתומים שבאו 
לחלוק בנכסי אביהם בית דין מעמידין להן אפוטרופוס 
ובורר להם חלק יפה ואם הגדילו אינן יכולין למחות, והא 
יתמי כמאן דליתנהו קמן דמי, וכי מוקמי להו בי דינא 
אפוטרופא דפליג להו הויא פלוגתא. והכא נהי דלא 
מוקמינן אפיטרופא,  דאפטרופא לדיקנני לא מוקמינן, אלא 
כיון דפלוג קמי בי דינא הא ודאי עדיף טפי והויא פלוגתא, 
כי מעשה דאיסור ורב ספרא:#
#
כג. אמר ליה רב פפא לאביי ולשמואל דאמר 
מקמצין, ולא אמרינן כיון דבטלה חלוקתן 
במקצת בטלה כולה, והא רב ושמואל דאמרי תרויהו כור 
בשלשים אני מוכר לך יכול לחזור בו אפילו בסאה 
אחרונה. אלמא כיון דכוליה כור כחד זבינא דמי, אף על גב 
דמשכיה לכוליה לבר מחדא סאה יכול לחזור בו ואפי' 
בסאה אחרונה, דכיון דבטלי זביני במקצת בטלי בכוליה, 
דכי אקני ליה אדעתא דמיקיימי כולהו זביני הוא דאקני 
ליה, וכיון דבטלי במקצת בטלי בכוליה. הכא נמי נימא כי 
אירצו אהדדי בהאי פלוגתא אדעתא דתיקום כולה, וכיון 
דבטלה מקצתה בטלה כולה.#
#
[קז,א] אמר ליה התם עבוד רבנן מילתא דניחא ליה 
למוכר וניחא ליה ללוקח. ניחא ליה למוכר, דאי איקר 
ביני ביני מצי מוכר למהדר ביה, וניחא ליה ללוקח דאי זיל 
ביני ביני מצי לוקח למהדר ביה, אבל הכא דתרויהו 
יורשין נינהו ואי איקר וזל, כי היכי דמיקר חולקיה דהאי 
מיקר נמי חולקיה דהאי, ואי זיל חולקיה דהאי זיל חולקיה 
דהאי, דהא מעיקרא כי פלגי אשוונהו לחולקי בדמים והדר 
פלגי, הילכך לית ליה לחד מיניהו רוחא בהאי תקנתא, ולא 
קימי רבנן ומתקני תקנתא בכדי. ואע"ג דהאי קושיא והאי 
פירוקא כי אצטריך ליה גמרא אליבא דשמואל הוא 
דאצטריך ליה דאמר מקמצין, ולית הלכתא כשמואל בהא, 
נפקא מינה להיכא דנחות אדעתא דתלתא מעיקרא דקי"ל 
לדברי הכל מקמצין, ולא אמרינן כיון דבטלה חלוקתן 
במקצת בטלה כולה, כדפרישית טעמא להדין פירוקא. וכן 
הלכתא:#
#
כד. אתמר שלשה אחין שחלקו ובא בעל חוב וטרף 
חלקו של אחד מהם רב אמר בטלה מחלוקת 
ושמואל אמר ויתר ורב אשי אמר נוטל רביע בקרקע 
ורביע במעות. רב אמר בטלה מחלוקת קסבר האחין 
שחלקו יורשין הוו. כלומר כל חד מינייהו חולקא דמטי 
ליה בתר ירושה קאי גביה מחמת אבוה, ודינא הוא דלא 
ליזכי ביה אלא האיך דאתברר דמטי ליה לאחוה מירושה 
דאבוהון כי האי שיעורא דמטי ליה לדיליה אי נמי בציר 
מהכין היכא דידעי וקא מחלי גבי הדדי. ואמטול הכי כי 
אתי בעל חוב דאבוהון ונטל חלקו של אחד מהן כמאן דלא 
מטא ליה חולקא מעיקרא דמי, והוו להו הנך תרי אחי 
אחריני כשני אחין שחלקו ובא להן אח ממדינת הים דקאמר 
רב בטלה מחלוקת. ואע"ג דהתם לא נחות אדעתא דבי 
תלתא מעיקרא, כיון דכי פלוג הוו סברי דשפיר פלגי 
דאכתי לא שקיל בעל חוב ולא מידי, כבא להן אח ממדינת 
הים דמי.#
ושמואל אמר ויתר קסבר האחין שחלקו לקוחות הוו 
וכלוקח שלא באחריות דמו. שמואל לטעמיה דאמר 
אחריות בשטרי מקח וממכר לאו טעות סופר הוא. ורב 
אשי אמר נוטל רביע בקרקע ורביע במעות מספקא ליה 
אי יורשין הוו אי לקוחות הוו. כלומר אי יורשין הוו (ואי 
לית) [ואית] ליה מנאתא בקרקע כחד מיניהו, ואי לקוחות 
הוו. ואי נמי לקוחות הוו, מספקא ליה אי כלוקח שלא 
באחריות דמי ולית ליה ולא מידי, ואי כלוקח באחריות 
דמו ואית ליה דמים. וכיון דמספקא ליה אי יורשין הוו 
ואית ליה מנאתא בקרקע כחד מיניהו, ואי כלוקח שלא 
באחריות דמו ולית ליה ולא מידי, הוה ליה ממון המוטל 
בספק וחולקין. וכיון דמספקא ליה נמי אי יורשין הוו ואית 
ליה קרקע ואי כלוקח באחריות דמו ולית ליה אלא מעות 
אבל ארעא לית ליה, לא שקיל ליה להאי פלגא כוליה 
בקרקע, אלא שקיל רביע מנאתיה קרקע ורביע מנאתה 
מעות, דהוה ליה הכל פלגו מנאתיה.#
אמר רב פפא הלכתא בכל הני שמעתתא מקמצין 
אמימר אמר בטלה מחלוקת והלכתא בטלה מחלוקת. ש"מ 
האחין שחלקו יורשין הוו. ואנן קי"ל דהאחין שחלקו 
לקוחות הוו, דאתמר (לעיל סד,ב) רב הונא אמר הלכה 
כדברי חכמים דאמרי מוכר בעין רעה מוכר ושמואל אמר 
הלכה כרבי עקיבא דאמר מוכר בעין יפה מוכר, וא"ל 
רבינא לרב אשי רב ושמואל אזדו לטעמיהו דאמר ר"נ אמר 
שמואל האחין שחלקו אין להם דרך זה על זה ולא חלונות 
זה על זה ולא סולמות זה על זה ולא אמת המים זע"ז 
והזהרו בהן שהלכות קבועות הן ורב אמר יש להן, דשמעת 
מינה דבין לרב בין לשמואל תרויהו סבירא להו דהאחין 
שחלקו לקוחות הוו, ולמאן דאמר מוכר בעין יפה מוכר 
כדאית ליה, ולמאן דאמר מוכר בעין רעה מוכר כדאית 
ליה. לא תיקשי לך, דהכא גבי האחין שחלקו ובא להן אח  
ממדינת הים אי נמי בא בעל חוב וטרף חלקו של אחד מהם 
שאני, דכיון דעיכובא דאתי מעלמא הוא, יורשין הוו, דלא 
איכפת ליה לההוא דאתי מעלמא [בחלוקה] דידהו, ולגבי 
דידיה כמאן דלא פלגו דמי, ואמטול הכי יכול ליטול חלקו 
של אחד מהן דאי אמר הוא יכיל לבטולה לחלוקה דידהו. 
וכי היכי דיכול ליטול חלקו של אחד מהם בחובו, ואי אתא 
הוא לבטולה לחלוקה דידהו דלגבי דידיה כמאן דלא פלגי 
דמו, לגביהו דידהו נמי כמאן דלא פלגי דמו, ואמטול הכי 
בטלה מחלוקת. אבל במילתא דלא אתיא אלא מחמתיהו, 
כגון דרך וחלונות ואמת המים וסולמות וכיוצא בהן, דכיון 
דמחמתייהו קאתיא איתה לחלוקה דידהו לגבי הדדי ולא 
מצי חד מיניהו לבטולה, על כרחיך לגבי הדדי כלקוחות 
דמו:#
#
כה. ואגב ארחיך ש"מ דהני אחי דפלוג ואתא בעל חוב 
דאבוהון וקא בעי למגבא כוליה חוביה 
מחולקיה דחד מיניהו, לא כייפינן ליה למשקל מכל חד 
מיניהו לפי חשבון אלא רצה מזה גובה רצה מזה גובה:#
#
כו. ת"ר שלשה שירדו לשום אחד אומר במנה ושנים 
אומרים במאתים אחד אומר במאתים ושנים 
אומרים במנה בטל יחידי במיעוטו. ופוסקין את השומא 
על פי הרוב. אחד אומר במנה ואחד אומר בעשרים סלע, 
שהן שמונים זוז, ואחד אומר בשלשים סלע, שהן מאה 
ועשרים זוז לידון במנה. קסבר נקוט מילתא מציעתא. 
רבי אלעזר בר' צדוק אומר נידון בתשעים קסבר האי 
ארעא [קז,ב] תשעין שויא האי דקאמר עשרים קא טעי 
עשרה זוזי לקמיה והאי דקאמר מנה קא טעי עשרה 
לאחוריה. ואשתכח דקא סליק מסהדותא דתרויהו דהאי 
ארעא תשעין זוזי שויא, והך דקאמר שלשים סלע דאינון 
מאה ועשרים זוז הוה ליה חד ואין דבריו של אחד במקום 
שנים. #
ומקשינן אדרבה האי ארעא מאה ועשרה זוזי שויא 
והאי דקאמר מנה קא טעי עשרה לאחוריה והאי דקאמר 
שלשים סלע דאינון מאה ועשרים זוז קא טעי עשרה 
לקמיה. ופריק נקוט מיהת תרי קמאי לדידך דמתורת מנה 
לא מפקי לה.#
אחרים אומרין עושין שומא ביניהן ומשלשין. כלומר 
הארבעין דינרין שנחלקו בהן נוטלין מהן שליש שהן שלשה 
עשר ושליש ומוסיפין אותן על השמונים שהכל מודין בהם 
ונעשה הכל תשעים ושלשה ושליש ונידון בתשעים ושלשה 
דינרים ושליש. קא סבר האי ארעא תשעין ותלתא ותולתא 
שויא והאי דקאמר עשרים קא טעי תליסר ותולתא 
לאחוריה והאי דקאמר עשרים [וחמישה] קא טעי תליסר 
ותולתא לקמיה ובדין הוא (דילמא) [דלימא] טפי. כלומר 
דילמא מנה ושבעה פחות שליש דהוו להו תליסר ותולתא 
טופיאנא אתשעין ותלתא ותולתא, אלא סבר מסתאי דקא 
מטפינא כולי האי אחבראי. דקאמר שמונים זוז. ואשתכח 
דקא סליק מסהדותא דתרויהו דהאי ארעא תשעים ותלתא 
ותולתא שויא, והאי דאמר שלשים סלע שהן מאה ועשרים 
דינרין הוה ליה חד ואין דבריו של אחד במקום שנים. 
ומקשינן אדרבה כלך לדרך זו דהאי ארעא מאה ותליסר 
ותולתא שויא והאי דקאמר מנה קא טעי תליסר ותולתא 
לאחוריה והאי דקאמר שלשים דאינון מאה ועשרים זוז קא 
טעי תליסר ותולתא לקמיה. ובדין הוא (דילמא) [דלימא] 
טפי שויא עד תשלום מאה ועשרין ושבעה נכי תולתא, 
והאי דלא אמר סבר מסתאי דקא מטפינא כוליה האי 
אחברא. ופריק נקוט מיהא תרי קמאי לידך דמתורת מנה 
לא מפקי לה. #
א"ר הונא הלכה כאחרים אמר רב אשי טעמא דאחרים 
לא ידעינן הלכתא עבדינן כותיהו. הילכך הלכתא כת"ק 
דאמר נידון במנה. חדא דמסתברא טעמיה דנקיט מילתא 
מציעתא, ועוד דיחיד ורבים הלכה כרבים. ועוד דהאי 
דאמר עשרים דאינון שמונים זוז ואידך דקאמר מנה 
תרויהו מודו [ד]לא שויא טפי ממנה, ואידך דקאמר שלשים 
סלע דאינון ק"כ זוז הוה ליה חד ואין דבריו של א' במקום 
שנים. והאי דקאמר מנה ודקאמר שלשים תרויהו מודו דלא 
שויא פחות ממנה והאי דקאמר שמונים הוה ליה חד ואין 
דבריו של אחד במקום שנים:#
#
ה. האומר לחבירו חצי שדה אני מוכר לך משמנין 
ביניהן ונותן לו חצי שדהו חציה בדרום אני 
מוכר לך משמנין ביניהן ונוטל חציה בדרום ומקבל עליו 
מקום הגדר וחריץ ובן חריץ כמה הוא חריץ (ט"ט) [ששה 
טפחים] ובן חריץ שלשה. מתניתין דא"ל חצי שדי אני 
מוכר לך בשויה. וסופא נמי דא"ל חציה בדרום אני מוכר 
לך בשויה. דבכה"ג כפסיקת דמים דמיא וקני,  כדאמרינן 
בפרק השוכר את הפועל לעשות עמו ביין נסך (ע"ז עב,א) 
א"ל בדשימי ביה תלתא אפי' תרי מגו תלתא, דש"מ 
דאע"ג דלא פריש ליה סתם דמים כמאן דפריש ליה דמים 
הוא. אבל לא א"ל בשויה, כיון דלא פסק דמים לא קני.#
והאי משמנין ביניהן דקתני בין ברישא בין בסופא, 
אוקימנא בגמרא לדמי, כלומר דהאי משמנין ביניהן דקתני 
שומת דמים היא, דאי אמר ליה חצי שדי אני מוכר לך 
בשויה, חולקין את השדה לשני חלקים שוין במדה, האחד 
שמן והאחד כחוש, ולוקח נוטל כחוש, דקי"ל יד בעל 
השטר על התחתונה. ומאי משמנין ביניהם דקתני, ששמין 
את הכחוש והלוקח נותן דמיו למוכר. ואפילו לרבי עקיבא 
דאמר מוכר בעין יפה מוכר, הני מילי היכא דאתברר ההוא 
מידי דזאבין ליה, דכיון דאתברר דזאבין ליה האי מידי 
בעין יפה זבין ולא שייר לנפשיה זכותא בגויה. אי נמי דאי 
מכר בור שבבית ולא מכר את הבית, כיון דאתברר דזבניה 
להאי בור ולא סגיא לאתהנויי בגויה בלא דרך, מסתמא 
איקני ליה נמי דרך למיעל לבורו, דכיון דאתברר דזבניה 
להאי בור נהליה מסתמא בעין יפה זאבין ליה ובכל מאי 
דצריך ליה זבניה נהליה. #
אבל היכא דעיקר ספיקא בעיקר הדבר המכור הוא ליכא 
למימר הכא מוכר בעין יפה מוכר, דכל היכא דמצי לזבוני 
כחוש לא מזבין שמן. דאי לא תימא הכי, הא דתנן (לעיל 
סא,א) המוכר את הבית לא מכר את היציע, לרבי עקיבא 
אמאי לא מכר את היציע. אלא משום דאמרינן כיון דיציע 
לאו בכלל משמעותיה דבית הוא ולא מידי דצריך ליה לבית 
הוא זיל בתר משמעותיה של שטר, וכיון דבמשמעותיה 
של שטר תליא מילתא אמרינן יד בעל השטר [על] 
התחתונה ובית זבין ליה יציע וחדר לא זבין ליה. הכא נמי 
גבי חצי שדי אני מוכר לך, כיון דלא פריש ליה אמרינן יד 
בעל השטר על התחתונה וכחוש זבין ליה שמן לא זבין 
ליה. ואפילו במתנה, דלכולי עלמא בעין יפה יהיב, כל כי 
האי גוונא לית ליה אלא כחוש דיד בעל השטר על 
התחתונה, וליכא לפלוגי ביה בין מכר למתנה. ואי אמר 
ליה חציה בדרום אני מוכר לך בשיוויא, שמין חציה 
שבדרום בין שהוא שמן בין שהוא כחוש, והלוקח נותן 
דמיו למוכר והמוכר נותן לו חציה שבדרום. #
נמצאת אומר דהאי משמנין ביניהן לשון שומא הוא. 
ודמיא לההיא דתניא בפ' השוכר את הפועלים (ב"מ פז,א) 
השוכר את הפועל ואמר לו כאחד וכשנים מבני העיר נוטל 
כפחות שבשכירות דברי רבי יהושע וחכמים אומרים 
משמנין ביניהם דמשמע בבינונית, והכא נמי כי שימינן 
בבינונית שימינן. ואיכא מאן דאמר דהאי משמנין לשון 
שומן הוא, כלומר שהשומן יהא ביניהם בדמים. ומצינו 
(בין) [כן] לשון מפריש וחולק כדאמרינן התם (סנהדרין 
יא,א) תא חזי בין תקיפי קמאי לענותני בתראי וכדכתיב 
והבדלתם בין הבהמה הטהורה לטמאה. ואע"ג דהני 
פירושי לחד טעמא סלקי, פירושא קמא דייק טפי, מההיא 
דהשוכר את הפועלים, דאי אמרת לשון שומן הוא קימא 
להו רבנן ורבי יהושע בחדא שיטתא שהשומן מפריש 
ביניהם ונוטל בפחות. ואי מההוא דאמרי' בבכורות (יח,ב) 
גבי דאלו שלא ביכרה וילדה שני זכרים רבי עקיבא אומר 
משמנין ביניהם וא"ר יוחנן והכהן נוטל כחוש ומאי משמנין 
ביניהן שומן יהא מפריש ביניהם, לא דמו, דהתם לא שייך 
לאוקומה לדמי כלל אלא השומן יהא מפריש ביניהם 
בחלוקה שבעל הבית נוטל שמן והכהן נוטל כחוש, ואלו 
הכא אוקימנא לדמי. ותו אי האי משמנין ביניהם דקתני 
שהשומן יהא מפריש ביניהם בדמים דשיימינן ליה לההוא 
פלגא דזבין ליה לפום כחישותיה או לפום שומניה ויהיה 
ליה דמי הוא, מאי קמ"ל תנא, כיון דלא אשמועינן דלוקח 
נוטל כחוש פשיטא דדמי לפום שומניה או לפום כחישותיה 
הוא דיהיב ליה. אלא מחורתא כדפרשינן. ולא תיקשי לך 
נו"ן יתירה דמשמנין, דאורחיהו לרבנן לאוסופי נו"ן דומיא 
דסמים וסמנין.#
סופא דקתני ומקבל עליו מקום הגדר וחריץ ובן חריץ, 
אלוקח קאי, שאם הגיעו ללוקח בחלקו מקום הגדר וחריץ 
ובן חריץ אינו יכול לכוף את המוכר לתת לו את השאר 
כשיעור מקום הגדר וחריץ ובן חריץ, אלא מקבל עליו 
מקום הגדר וחריץ ובן חריץ בכלל חצי השדה דיד בעל 
השטר על התחתונה. והכי נמי מסתברא דאלוקח קאי, דאי 
אמוכר קאי אמאי מקבל, דהא קימא לן יד בעל השטר על 
התחתונה והשתא כוליה כחוש יהיב ליה ללוקח מקום גדר 
מקביל ליה. ועוד לישנא דמקבל עליו אלוקח משמע ולאו 
המוכר, כדתנן (לעיל צב,א) המוכר פירות לחבירו הרי זה 
מקבל עליו רובע טינופת לסאה, ודכותה טובא בפרק 
המוכר פירות. וכמה רוחב החריץ, ששה טפחים, ובן חריץ 
שלשה. נוסחא אחרינא, כמה הוא חריץ תשעה טפחים, 
ובן חריץ שלשה. והאי דקא יהיב תנא שיעורא לחריץ ובן 
חריץ, הא קמ"ל דאי הוי טפי מהאי שיעורא לא מקביל ליה 
לוקח אנפשיה. וכיון דפליגי נוסחי בשיעורא דחריץ, דינא 
הוא דמקבל תשעה דקרקע בחזקת בעליה קיימת:#
#
כז. והא דתנן האומר לחבירו חצי שדי אני מוכר לך 
משמנין ביניהן ונותן לו חצי שדהו א"ר חייא 
בר אבא א"ר יוחנן לוקח נוטל כחוש שבה א"ל ר' חייא 
לר' יוחנן והא אנן משמנין ביניהן תנן. דהא ס"ד האי 
משמנין ביניהן דקתני ליטול מחצה בשמן ומחצה בכחוש 
הוא, דאי לאו הכי למה לי שומא. א"ל אדאכלת כפניאתא 
בבבל תרגמנוה אסופא דקתני סופא חציה בדרום אני מוכר 
לך משמנין ביניהן ונוטל חציה בדרום, ואי ס"ד האי 
משמנין ביניהם שומת שמן וכחוש הוא דשקיל, פלגא 
בשמן ופלגא בכחוש, אמאי משמנין ביניהן הא חציה 
בדרום קאמר ליה. אלא לדמי ה"נ לדמי. כלומר אלא על 
כרחיך כי קתני גביה חציה בדרום משמנין ביניהן, לדמי 
קתני, דשיימינן ליה לההוא חציה שבדרום בין שהוא שמן 
בין שהוא כחוש ויהיב ליה לוקח דמי דיליה. ומדסופא 
שומת דמים היא, רישא נמי שומת דמים היא, דלוקח נוטל 
כחוש ונותן דמיו למוכר לפי שומתו, ולא מצי מוכר למימר 
ליה לא שקילנא מינך אלא פלגו דמי כולה שדה.#
אשתכח השתא דהאי משמנין ביניהן דקתני בין ברישא 
בין בסופא לאו למימרא דפלגינן לה בשוה ושקיל לוקח 
פלגא בשמן ופלגא בכחוש, אלא האי משמנין ביניהן דקתני 
שומת דמים היא דשימינן ליה בפלגא כחוש ויהיב ליה 
לוקח למוכר דמים דידיה, ולעולם אין הלוקח נוטל אלא 
החצי הכחוש שבה. ודוקא דקאמר ליה חצי שדה אני מוכר 
לך בשויה, אבל בסתמא לא קני עד דפסק דמים. וכן סופא 
דקתני חציה בדרום אני מוכר לך משמנין ביניהן ונותן לו 
חציה בדרום אמר ליה, ולית ליה אלא חציה בדרום בין 
שמן בין כחוש אלא שומת דמים היא דשימינן ליה לההוא 
חציה שבדרום ויהיב ליה לוקח למוכר דמי דידיה. ודוקא 
נמי דאמר ליה חציה בדרום אני מוכר לך בשויה 
כדברירנא:#
#
כח. הרי אמרו הלוקח מקבל עליו חריץ ובן חריץ תאנא 
חריץ מבחוץ ובן חריץ מבפנים וזה וזה 
אחורי גדר מבחוץ [קח,א] כדי שלא תהא חיה קופצת 
ולעביד חריץ ולא לעבוד בן חריץ אידי דרויח קיימא 
בגויה וקפצא ולעביד בן חריץ ולא לעביד חריץ אידי 
דקטין קימא אשיפתיה וקפצה וכמה בין חריץ לבין בן 
חריץ טפח:#
#
הדרן עלך פרק האומר #


