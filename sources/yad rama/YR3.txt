תתרעת אשיתאי, דשמעת מינה טעמא דלא עילינהו 
לכשורי התם מכלל דאי עילינהו לכשוריה התם הוי חזקה 
והרי זה בחזקת שנתן ונמצא הכותל בחזקת שניהם 
כבתחלה, שאני התם דמעיקרא פלגא אוירא בחזקת מרי 
כשורי קאי דאע"ג דאתברר דחד מינייהו בנייה לההוא 
תוספת מדיליה על כרחא דחבריה אי בעי חבריה לסלוקי 
מפלגא בזוזי מצי מסליק ליה דהא באוירא דתרוייהו קא 
בני, והוה ליה גבי פלגא כיורד לתוך חורבתו של חבירו 
ובנאה שלא ברשות, וכיון דמצי מסליק מפלגא בזוזי גופא 
בחזקתיה דמרי אוירא קאי ואשתעבודי הוא דמשתעבד ליה 
לבעל הבנין בזוזי, דומיא דהבית והעליה של שנים דקתני 
(ב"מ קיז,א) ויושב בבית עד שיתן לו את יציאותיו, ואשתכח 
דליכא ספיקא אלא בזוזי וכל היכא דאית ליה למרי אוירא 
ראיה דיהיב ליה לבעל הבנין זוזי ממילא פקע שעבודיה 
דבטל הבנין מחולקא דחבריה לגמרי וקם ליה כוליה כותל 
בחזקת תרוייהו כדמעיקרא. ובדין הוא דע"כ דמכי סמך לו 
כותל אחד אע"ג דלא נתן עליו את התקרה כיון דזה חייב 
ליתן וזה חייב לקבל דלהוי בחזקת שנתן, אלא משום דכל 
כמה דמסיק אדעתיה דלא מחייבין ליה רבנן לא דחיק 
אנפשיה למפרעיה ובחזקת שלא נתן הוא, מיהו כיון דנתן 
עליו את התקרה הוה ליה בחזקת שנתן מתרי אנפי, חדא 
דכיון דלא מיבעיא ליה האי תוספת לחד מינייהו אלא 
לאשתמושי בה בתקרה וכיוצא בה ושבקיה בעל הבנין 
לשותפי למיתב לתקרה עיליוה מוכחא מילתא כשפרע 
פרעיה דאי לאו הכי לא הוה שביק ליה לאשתמושי בה, 
ועוד דכיון דנתן עליו את התקרה מידע ידע דמחייבין ליה 
רבנן דהא אתהני ליה מינה ודחיק נפשיה למפרעיה והרי זה 
בחזקת שנתן עד שיביא ראיה שלא נתן. אבל בכותל 
דעלמא דמעיקרא בחזקתיה דמריה קמא קאי ולא מצי איניש 
אחרינא לסלוקי מיניה בזוזי לא מכוליה ולא ממקצתיה ולא 
זה חייב ליתן ולא זה חייב לקבל, לא אלימא חזקה 
דכשוריה למהוי חזקה אלא לגופה כשאר תשמישין דעלמא 
אבל למקנא חולקא בגופו של כותל לא. ולא עוד אלא דאי 
בעי לאוסופי ביה מידי דמרע ליה לכותל טפי מתשמישא 
קמא להחזיק ביה לאו כל כמיניה, מידי דהוה אעליון שבא 
לשנות בגויל וכולהו הנך דמפרשי בפרק הבית והעליה (ב"מ 
קיז,ב) דאין שומעין לו, וההוא דאמרינן בפרקין (להלן ו,א) 
אחזיק להורדי אחזיק לכשורי לאו אכותל חבירו קאי אלא 
אכותל דעצמו קאי כדבעינן לברורה בדוכתא (לקמן סי' נז):#
ו. המקיף את חבירו משלש רוחותיו גדר את הראשונה 
ואת השנייה ואת השלישית אין מחייבין 
אותו רבי יוסי אומר אם עמד וגדר את הרביעית מגלגלין 
עליו את הכל. מתניתין לאו בגודר בינו ובין חבירו קאי 
אלא בגודר בינו ובין רשות הרבים, כגון שהיו שדותיו 
מקיפות את שדה חבירו משלש רוחותיו וגדר החיצון בינו 
ובין רשות הרבים. את הראשונה ואת השנייה ואת 
השלישית, שנמצאת האמצעי ניקף מחמת היקיפו של 
חיצון, אין מחייבין אותו ליתן חלקו למקיף בגדר זה, דא"ל 
מאי אהנית לי הא קיימא רביעית, אבל אם עמד מקיף וגדר 
את הרביעית מחייבין אותו ואפילו אראשונה שנייה 
ושלישית. ומאי איכא בין ת"ק לר' יוסי, איכא בינייהו לפי 
מה שגדר, ת"ק סבר אם עמד מקיף וגדר את הרביעית כי 
מחייב ליה ניקף אכולה דמי קנים בזול הוא דמחייב דאמר 
ליה אנא בקנים בעלמא הוה סגייא לי, ור"י סבר מגלגלין 
עליו את הכל לפי מה שגדר. וכל שכן היכא דעמד ניקף 
וגדר את הרביעית דגלי אדעתיה דניחא ליה דמחייב 
אראשונה לפי מה שגידר לבתר דמנכינן ליה שיעור מאי 
דמחייב ליה חיצון מרביעית כדבעינן לברורי לקמן (ד"ה 
והשתא). ולא שנא עמד ניקף ולא שנא עמד מקיף דוקא 
דגדרה לרביעית נמי בבנין, דאי בקנים לא מחייב אקמייתא 
אלא דמי קנים בזול, דכיון דאיכא רוח רביעית דלא 
גדרה אלא בקנים אשתכח דלא אהני ליה נטירותא יתירא 
דהנך ולא מידי. וקיימא לן כר' יוסי כדבעינן למימר 
לקמן.#
 ומנא תימרא דמתני' בגודר בינו ובין רשה"ר קאי, 
מדאייתינן ליה בפרק כיצד הרגל מועדת (ב"ק כ,ב) למיפשט 
מינה דזה נהנה וזה לא חסר חייב ודחינן שאני התם דא"ל 
את גרמת לי היקיפא יתירא, דשמעת מינה דהאי היקיפא 
לארעיה דמקיף הוה, [דאי] לאפסוקי בינו ובין חבירו מאי 
זה נהנה וזה אינו חסר איכא, הא ודאי זה נהנה וזה חיסר 
הוא דאי לאו ניקף לא הוה צריך ליה להאי היקיפא כלל, 
ולא מתהני מקיף בהאי היקיפא אלא לאפסוקי בין דיליה 
לבין חבריה, אלא לא משכחת לה דתיסוק אדעתיה דזה 
נהנה וזה לא חיסר הוא אלא היכא דגדר חיצון בינו ובין 
רשה"ר הוא דמשכחת לה דבלא פנימי נמי הוה צריך חיצון 
למיגדר בינו ובין רשה"ר ונמצא פנימי נהנה בגדר זה 
וחיצון לא חיסר בהנאת פנימי כלום. ותו מדאמרינן (שם) 
שאני התם דא"ל את גרמת לי היקיפא יתירא משמע 
דהיקיפא יתירא הוא דגרם ליה כוליה היקיפא לא גרם ליה, 
ואי בגודר בינו לבין חבירו כוליה הקיפא נמי איהו גרם 
ליה. ותו הא ממעשה דרוניא ורבינא (להלן ה,א) נמי שמעת 
לה דמתני' בגודר בינו ובין רשה"ר קאי כדבעינן למימר 
קמן (סי' מה).#
והשתא דאיתברר דכי מחייב מטעמא דגרם ליה הקיפא 
יתירא הוא דמחייב, ממילא שמעת דלא מחייב אלא לפום 
היקיפא יתירא דגרם ליה, דאלו אתהני ליה טפי מהכין 
לגבי ההוא טופיינא זה נהנה וזה לא חיסר הוא. והכי נמי 
מסתברא, דאי אמרת הכל לפי מה שנהנה אטו פנימי#
איתהני חיצון לא איתהני, אלא לפי חשבון, הכא נמי לפי 
חשבון, ר' יוסי דאמר מגלגלין עליו את הכל נמי לפום 
היקיפא יתירא דגרם ליה משמע דהיינו נמי לפי מה שנהנה 
לפי חשבון, רב הונא כדאית ליה ולחייא בר רב כדאית 
ליה. וכ"ת והא אסיקנא דלא שנא עמד ניקף ולא שנא עמד 
מקיף מגלגלין עליו את הכל ומקיף דומיא דניקף מה ניקף 
לפום מאי דאיתהני ליה דהא גלי אדעתיה דניחא ליה אף 
מקיף נמי לפום מאי דאיתהני ליה. לעולם כי עמד ניקף נמי 
כי מחייב לפום היקיפא יתירא דגרם ליה הוא דמחייב, 
אע"ג דגלי אדעתיה דניחא ליה לא אהני אלא לשווייה נהנה 
ואפילו הכי זה נהנה וזה חסר בעינן. וכי תימא א"כ למאי 
דס"ד מעיקרא בפרק כיצד הרגל (שם) (וזה) [דזה] נהנה וזה 
לא חיסר הוא וסברינן למידק מסופא טעמא דעמד ניקף הא 
מקיף פטור ש"מ זה נהנה וזה לא חיסר פטור, דש"מ 
דאפילו למאן דס"ל דזה נהנה וזה לא חסר הוא (הודה) 
[מודה] דכי עמד ניקף חייב לפום מאי דאתהני ליה, והשתא 
דסבירא לן נמי דלא שנא עמד ניקף ולא שנא עמד מקיף 
חייב דדייקינן מקיף דומיא דניקף כדברירנא. ועוד 
דמדלטעמא דמאן דמוקי שיעורא דתנא קמא באגר נטורא 
לפום מאי דמתהני ליה יהיב ליה, למאן דאמר לפי מה 
שגדר נמי לפום מאי דאיתהני ליה לפום חושבן כולהי 
ארעתא דמתהניין בהאי היקיפא הוא דיהיב ליה. כי מעיינת 
ביה שפיר אידי ואידי חד שיעורא הוא והך סוגיא נמי 
דייקא, דכיון דלמאן דדייק מינה זה נהנה וזה לא חיסר חייב 
לפום מאי דאיתהני ליה הוא דמחייב, ולמאן דאמר פטור 
קאמר טעמא משום דזה נהנה וזה (לא) חסר הוא ולא קאמר 
מאי סברת לפום מאי דמתהני ליה מחייב לא כי מחייב 
לפום היקיפא יתירא דגרם ליה הוא דמחייב אלא דקאמר 
טעמא דזה נהנה וזה חסר הוא ש"מ אידי ואידי חד שיעורא 
הוא. תדע דלפום מאי דנפיש המקום הניקף בארכו 
ורחבו טפי נפיש הקיפא טפי גרידא מילתא, דכל פורתא 
ופורתא מיניה בין מחיצון שבו בין מפנימי שבו מכלל 
ארכו ורחבו הוא, וכשם שהחיצון שבו מוסיף בהקיפו לפי 
מדתו כך הפנימי שבו מוסיף בהקיפו לפי מידתו, לפיכך 
דין הוא שיתן כל א' מהן מהקף זה לפי מדתו. היכי עבדינן, 
חזינן כוליה ריבועא דארעתיה דחיצון בהדי פנימי כדקיימן 
השתא בתבריאתא כמה הוי ורבועא דפנימי לחוד 
בתבריתא כמה הוי, וחזינן חושבן תבריתא דפנימי לחודיה 
כמה הוי מכלל תבריתא דהך ריבועא רבוע דחיצון אי פלגא 
פלגא ואי תולתא תולתא וה"ה לשאר חושבני, והוא ניהו 
שיעורא דמחייבינן לפנימי למיתב ליה לחיצון לפום מאי 
דאתהני ליה לפום חושבן ארעתיה מכלל כוליה הקיפא, 
והוא ניהו שיעור הקיפא יתירא דגרם ליה פנימי לחיצון0. 
והני מילי דעמד מקיף וגדר את הרביעית, אבל עמד ניקף 
וגדריה דינא הוא דחזינן שיעור האי דמחייב ליה פנימי 
לחיצון מתלת קמאיתא כמה הוי ושיעור מאי דמחייב ליה 
חיצון לפנימי מרביעית כמה הוי, דהאי שיעורא נמי מחייב 
ביה חיצון לפנימי דזה נהנה וזה חיסר הוא, ומאן דנפיש 
חיוביה טפי מדחבריה מהדר ליה טופייאנא לחבריה. #
ודוקא נמי דלא קדים פנימי ומקיף לה לארעיה מקמי 
דלחייב בי דינא למיתב ליה לחיצון מאי דמחייב בגויה 
מהקיפו דחיצון, אבל היכא דקדים פנימי ומקיף לה לארעיה 
מקמי לא מחייב למיתב ליה ולא מידי, דהא לא אתהני ליה 
מהקיפא דחיצון ולא מידי. וכי לא קדים פנימי ואקפה 
לארעיה נמי הני מילי היכא דלא גלי ניקף אדעתיה מקמי 
דגדרה חיצון לרביעית דלא ניחא ליה בהאי היקפא דחיצון, 
אבל היכי דגלי ליה ניקף אדעתיה מקמי דגדרה חיצון 
לרביעית דלא ניחא ליה בהאי גדר לא מחייב למיתב ליה 
לפי מה שגדר אלא אגר נטורא בלחוד, דכיון דכל כמה דלא 
גדרה לרביעית לא מחייב ליה כי גלי אדעתיה מקמי דגדרה 
לרביעית כמאן דגלי אדעתיה מעיקרא דמי. ועוד דכל 
היכא דלא מחייב ארביעית כל אימת דבעי מקיף יכול 
לסלקה ואשתכח דלא אתהני ליה לניקף מראשונות אלא 
שיעור אגר נטורא כל כמה דקיימן כולה. ודוקא דגלי 
דעתיה דלא ניחא ליה אפילו במאי דעתיד למיגדר, אבל 
היכא דלא גלי אדעתיה אלא לשעבר כגון דתבעיה בדינא#
אראשונות שניה ושלישית וטעין ניקף דלא הוה ניחא ליה 
בהאי גדר א"נ דטעין לא מחייבנא למיתב לך ולא מידי דכל 
מאי דגדרת לצורך ארעאתך הוא דגדרת, אי נמי דקא 
טעין לא מחייבנא מהאי גדר ולא מידי ולא קא יהיב טעמא 
לטענתיה, דכיון דאנן סהדי דאכתי לא מתהני ליה מיניה 
לא מחייבינן ליה, וכ"ש היכא דטעין בפירוש מאי אהניית 
לי הא קיימא רביעית, כל כי האי גוונא לית ביה גלויי 
דעתא אלא דלא ניחא ליה בקמייתא דלא מתהני ליה 
מינייהו. תדע דפלוגתא דתנא קמא ור' יוסי דאוקימנא 
אליבא דחייא בר רב דראשונה שניה ושלישית איכא 
בינייהו א"נ דניקף ומקיף איכא בינייהו לא משכחת לה אלא 
כגון דלא גדרה לרביעית אלא לאחר שיצא מבית דין זכאי 
על הראשונות כדבעינן לברורה התם (להלן סי' מה ד"ה ומנא), 
אלמא אע"ג דגלי אדעתיה דלא ניחא ליה בקמייתא לא הוי 
גלוי דעתיה דלא ניחא ליה ברביעית אלא היכא דטעין דלא 
ניחא ליה למיגדרה לארעיה דמשמע נמי לעתיד, דכי האי 
גוונא ודאי אם עמד מקיף לאחר מכאן וגדר את הרביעית 
אפי' ברביעית לא מחייב לדברי הכל כדברירנא טעמא 
לעיל.#
ומנא תימרא דאי גלי אדעתיה מעיקרא דלא ניחא ליה 
לא מחייב למיתב ליה לפי מה שגדר, דאי ס"ד מחייב אלמא 
מצי למיכפייה להאי הנאה על כרחיה, אי הכי מעיקרא נמי 
נחייביה למיגדר בהדיה, אלא מדלא מחייבינן ליה מעיקרא 
למיגדר בהדיה ש"מ טעמא דמילתא לאו משום דיכיל 
למיכפייה להאי הנאה על כרחיה הוא אלא משום דאיכא 
למימר דמינח ניחא ליה בהאי גדר, הילכך כל כמה דלא 
אהנייה בהאי גדר לא מחייבינן ליה ולא מידי וכיון דגדר 
הרביעית ונהנה מהנה הוי ומחייב דזה נהנה וזה חיסר הוא. 
ודוקא היכא דלא גלי אדעתיה מעיקרא דלא ניחא ליה 
בהאי גדר, [אבל אי גלי אדעתיה]  לא מחייבינן ליה דמקיף 
הוא דאפסיד אנפשיה דשמעתא הוה ניחא ליה בהאי גדר 
ואקפיה ולאו כל כמיניה לאהנויי על כרחיה אדעתא 
דחיוביה ממונא. הא למה זה דומה ליורד לתוך שדה חבירו 
ונטעה שלא ברשות או לתוך חרבתו של חבירו ובנאה שלא 
ברשות, דאע"ג דלכתחילה לא מחייבינן ליה לאיניש 
למיטע ארעיה ולא למבני חרבתיה אי אתי איניש דעלמא 
ונטע לה או בני לה שלא ברשות שיימינן ליה שבחיה, ואי 
הוה מגלי אדעתיה מעיקרא דלא הוה ניחא ליה בהאי בנין 
ובהני נטיעות לא הוה מחייבינן ליה ולא מידי עד דמגלי 
אדעתיה דניחא ליה.#
ומנא תימרא דאי תבע ליה מעיקרא חד מינייהו לחבריה 
בדינא למיבני בהדיה גדר לאפסוקי בינן ובין רשה"ר דלא 
מצי כפי ליה, חדא מדקתני בכלהו הני מתניאתא לישנא 
דבונין ומחייבין וכופין דמשמע חיובא לכתחילה, ואילו 
הכא גבי המקיף לא קתני אלא לישנא דגדר דמשמע דיעבד 
ש"מ דוקא דעמד וגדר אבל לכתחילה לא יכיל למיכפיה. 
ועוד אי ס"ד לכתחילה נמי מצי כפי ליה אי הכי גדר את 
הראשונה ואת השניה ואת השלישית אמאי אין מחייבין 
אותו, השתא אילו תבע ליה מעיקרא הוה מחייב ליה 
למיתב מטו מנתיה, השתא דגדר רובא מדנפשיה לא יהיב 
ליה. וכ"ת שאני התם דכיון דלא תבעיה מעיקרא למיגדר 
בהדיה אחולי אחיל גביה, אי הכי כי עמד וגדר את 
הרביעית אמאי מגלגלין עליו את הכל, אלא לאו ש"מ 
טעמא דמילתא דלא מחייבינן אלא לבתר דמתהני. והוא 
דלא גלי אדעתיה מקמי הכי דלא ניחא ליה בהאי הנאה, 
דמסתמא אמרינן מינח ניחא ליה, ואע"ג דאמר לבסוף לא 
הוה ניחא ליה לאו כל כמיניה, אבל לכתחילה לא מחייבינן 
ליה דלאו הזיקא דאתי מחמתיה הוא אלא הזיקא דאתי 
מעלמא הוא ומצי אמר אנא לא איכפת לי בהאי הזיקא. ולא 
דמי לחצר ועוד דכייפינן ליה אפי' אהזיקא דאתי 
מעלמא, חדא דדירה שאני, ועוד דהתם דכי מפסקיה בין 
אהדדי נמי צריכי ליה להאי בית שער ודלת לחצר וכל 
שכן לחומה דלתיים ובריח גבי עיר כייפינן ליה, אבל שדה 
דכי גדר פנימי בין דיליה לחיצון לא צריך ליה לגדר 
החיצון כלל לא כייפינן ליה. #
וכי תימא וכיון דכי מחייבינן לניקף מטעמא דזה נהנה 
וזה חסר הוא דומיא דהיורד לתוך שדה חבירו ונטעה שלא 
ברשות, אמאי מחייבינן ליה לשלומי לפי מה שגדר, הא 
גבי היורד לתוך שדה חבירו ונטעה שלא ברשות אפי' 
בשדה העשויה ליטע נמי לא יהיב ליה לפי מה שגדר אלא 
אומדים כמה אדם רוצה ליתן בשדה זו לנוטעה (ב"מ קא,א) 
ואשתכח דאי לא מטיא האי שומא כשיעור ההוצאה לא 
יהיב ליה כולה הוצאה, ואילו הכא מחייבינן לפי מה שגדר. 
שאני הכא דכיון דכי יהיב בשותפות קא יהיב וקא מתהני 
ליה מיניה כמאן דגדרה איהו לכולה, אשתכח דלפי מה 
שגדר דהכא ניחא ליה לניקף טפי מהך אומדנא דהתם. 
והתם הוא דצריך לשעוריה בכמה אדם רוצה ליתן אבל 
הכא כיון דמסתמא מינח ניחא ליה לא צריך לשעורי דאנן 
סהדי דרוצה ורוצה הוא. אי נמי התם גבי היורד לתוך שדה 
חבירו כיון דלא הו"ל לדיליה חולקא בהאי ארעא דנטעה 
איהו דאפסיד אנפשיה דאפיק ממוניה במידי דלא הוה רמי 
עליה לאפוקי, ואי אמרת דיהבינן ליה לפום מאי דאפיק 
אזיל כל חד וחד ומפיק בארעא דחבריה מידי דלא צריך 
ליה ומחייב ליה למרי ארעא, ואילו גבי המקיף את חבירו 
מארבע רוחותיו כיון דכי אקפיה גדר לאו לצורך פנימי 
אקפיה אלא לצורך ארעתא דנפשיה הוא דגדר, ליכא 
למימר איהו דאפסיד אנפשיה דלא הו"ל למיגדר וגדר, 
דהאי ארעתא דנפשיה דדחקוה למיגדר, ודינא הוא דיהיב 
ליה פנימי לחיצון לפום מאי דמטי ליה לארעיה מהנאה 
דהאי גדר לפי חשבון, ובכי האי גוונא לא שייך למיחש 
דילמא מפיק מידי דלא צריך ליה דכיון דאית ליה לדיליה 
חולקא בההוא גדר אומדן דעתא הוא דלא שדי זוזי בכדי 
ואמטו להכי מגלגלין עליו את הכל מה שגדר דהוה ליה 
כיורד ברשות. #
וכי גלי ניקף אדעתיה מעיקרא דלא ניחא ליה בהכי ודאי 
לאו כיורד ברשות דמי ולא יהיב ליה אלא בפחות 
שבהנאות. ומסתברא דגלוי דעתא בהאי דינא, אי הוי 
בפניו בגילוי דעתא גרידא סגיא, ואי הוי שלא בפניו 
סהדותא בעינן דומיא דמחאה שלא בפניו, הכא נמי בעי 
למימר להו לא ניחא לי בהאי גדר דגדר לה פלניא לארעאי 
ואי גדר לא יהיבנא ליה מנתא באוזיקנא, דהתם טעמא מאי 
דאמר ליה אי הוי מחית בי הוה מזדהרנא בשטרי, הכא נמי 
מצי אמר ליה מקיף לניקף אי הוה מחית בי הוה מימנעא 
ולא הוה גדרנא עד דהוה יהיבת לי חולקך הוצאות בנין 
הכותל באוזינקא אי נמי דהוה מקבילת עלך למיתב מנתא 
בהדאי. וכי [תימא אי] גלי אדעתיה מעיקרא דלא ניחא ליה 
כדאמרן אפילו אגר נטורא נמי לא ניתיב ליה, שאני אגר 
נטורא דכיון דכי לא גדר נמי מצו מרי ארעתא למכפא 
להדדי לאוקומי נטורא לארעתייהו השתא דאיתהני נמי ולא 
איצטריך לנטורא מיחייב למיתב ליה כשיעור מאי דאהנייה 
באגר נטורא דהוה מצי למכפייה עלויה. #
ברם צריך את למידע דאפי' היכא דלא גלי אדעתיה נמי 
דוקא בסתם בקעה אי נמי בגינה במקום שנהגו שלא 
לגדור, אבל בסתם גינה לא מחייבינן ליה, אלא היכא דעמד 
ניקף וגדר את הרביעית, אע"ג דגדרה מקיף לא מחייבינן 
ליה לניקף אלא בחולקיה מדמי רביעית, דאמר ליה ניקף 
למקיף תא ליגדור ביני ובינך ואשתכח דלא אהנית לי 
בההוא גדר חיצון ולא מידי. וחולקיה מדמי רביעית היינו 
טעמא דיהיב ליה דאי נמי הוה גדר בינו ובין חבירו משלש 
רוחותיו לא הוה מינטרא ארעיה מבני רשות הרבים עד 
דהוה גדיר לה לרביעית דסמוכה לרשות הרבים, הלכך 
דינא הוא דיהיב ליה מגדר דרוח רביעית שיעור משך 
ארעיה דפנימי מרוח רביעית דהיינו שיעור מאי דהוה 
צריך למיגדר מרוח רביעית בינו לבין רשות הרבים, והוא 
ניהו שיעור היקיפא יתירא דגרם ליה פנימי לחיצון מרוח 
רביעית. ואפילו שארא דקאמרינן דלא יהיב ליה מטעמא 
דאמר ליה תא לגדור ביני ובינך ואשתכח דלא אהנית לי 
בגדר החיצון ולא מידי. ודוקא היכא דטעין הכי אבל היכא 
דלא טעין לא טענינן ליה, דאפילו היכא דלא נפיש חולקיה 
בגדר הפנימי טפי מחולקיה בגדר החיצון כל כמה דלא גלי 
דעתיה דניחא ליה בגדר הפנימי על כרחך לגבי חיצון זה 
נהנה וזה חיסר הוא.#
ברם צריך את למידע דכל היכא דקיי"ל דמשלם לפי מה 
שגדר [אי] לא יכיל לברורי דמי מה שגדר דינא הוא 
דמשתבע מקיף כעין דאורייתא ושקיל, מידי דהוה אמוציא 
הוצאות על נכסי אשתו (כתובות עט,ב) אע"ג דלא גליא 
אדעתיה דניחא ליה כיון דמעיקרא אית ליה רשותא 
לאפוקי ולא גליא איהי אדעתא מעיקרא דלא ניחא ליה 
ישבע כמה הוציא ויטול, והוא הדין גבי מקיף דאע"ג דלא 
גלי ניקף אדעתיה דניחא ליה כיון דאית ליה למקיף רשותא 
לאקופי דהא בדנפשיה קעביד ולא גלי ניקף אדעתיה 
מעיקרא דלא ניחא ליה ישבע כמה הוציא ושקל מיניה מאי 
דחזי ליה. ואי אמר שומו לי מאי דגדרי בפחות שבשומות 
והבו לי, פסקו רבוואתא בכי האי גוונא דשמינן ליה 
ושקיל בלא שבועה, ומסתברא כוותייהו דלזולא דלא שכיח 
לא חיישינן. ולענין מעות פרעון מסתברא דכיון דלא ידע 
דמחייבין ליה רבנן בחזקת שלא נתן מוקמינן ליה מידי 
דהוה אכותל חצר מד"א ולמעלה כדבעינן למימר קמן:#
#
מה. והא דתנן המקיף את חבירו משלש רוחותיו גדר 
את הראשונה ואת השנייה ואת השלישית אין 
מחייבין אותו רבי יוסי אומר אם עמד וגדר את הרביעית 
מגלגלין עליו את הכל, איתמר רב הונא אמר הכל לפי מה 
שגדר. כלומר הכל דקאמר רבי יוסי לפי מה שגדר הוא, 
שאם גדר מעולה נותן לו לפי דמיו ואם גרוע נותן לו לפי 
דמיו, הכל לפי מה שגדר. חייא בר רב אמר דמי קנים 
בזול. דאמר ליה אנא בקנים בעלמא הוה סגיא לי למגדרא 
לארעאי, ודינא הוא דלא יהיב ליה אלא דמי שיעורא דמטי 
ליה מהאי גדר מקנים בזול. ומסתברא דעד כאן לא פליגי 
אלא היכא דעמד מקיף וגדר את הרביעית דלא גלי ניקף 
אדעתיה במאי ניחא ליה וכי מחייב מטעמא דזה נהנה וזה 
חיסר בלחוד הוא דמיחייב, אבל היכא דעמד ניקף וגדר את 
הרביעית כולי עלמא מודו דבתר אומדן דעתיה דניקף 
אזלינן, דאי גדרה לרביעית בבנין גלי אדעתיה דניחא ליה 
בקמייתא ולא הוה סגייא ליה בקנים בעלמא דאם כן לא הוה 
טרח וגדר לה לרביעית אלא בקנים ואפילו חייא בר רב 
מודה דמחייב לפי מה שגדר. ואי גדרה בקנים אפילו רב 
הונא מודה דלא מחייב אקמייתא אלא דמי קנים בזול 
ואפילו לר' יוסי, (דאמיד) [דאמאי] קא מחייבת ליה אי 
משום דגלי אדעתיה הא גלי אדעתיה דבקנים בעלמא ניחא 
ליה, [ואי] משום דמתהני ליה מהנך קמייתא דמנטרא בהו 
ארעא נטירותא מעליא, כיון דאיכא רביעית דלא גדרה 
אלא בקנים אשתכח דלא מתהני ליה מנטירותא דהנך 
אחריני אלא כמאן דגדרי בקנים בלחוד.#
#
ודייקינן ממתני' תנן המקיף את חבירו משלש רוחותיו 
גדר את הראשונה ואת השנייה ואת השלישית אין 
מחייבין אותו הא עמד וגדר את הרביעית מחייבין אותו 
ר"י אומר אם עמד וגדר את הרביעית מגלגלין עליו את 
הכל היינו ת"ק בשלמא לרב הונא היינו דאיכא בין ת"ק 
לר' יוסי דת"ק סבר אם עמד וגדר את הרביעית דמי 
קנים בזול אין מה שגדר לא ור' יוסי סבר אפילו מה#
שגדר אלא לחייא בר רב מאי איכא בין ת"ק לר' יוסי איכא 
בינייהו דמי קנים בזול ת"ק סבר אגר נטורא אין דמי 
קנים בזול לא ורבי יוסי סבר אפילו דמי קנים בזול איבעית 
אימא ראשונה שנייה ושלישית איכא בינייהו תנא קמא 
סבר רביעית הוא דיהיב ליה אחריני לא יהיב ליה ור' יוסי 
סבר אחריני נמי יהיב ליה. כלומר בין לת"ק בין לר' יוסי 
כי יהיב ליה דמי קנים בזול הוא דיהיב ליה ואיכא בינייהו 
היכא דעמד וגדר את הרביעית, לא שנא עמד ניקף ולא 
שנא עמד מקיף, וכי פליגי גבי ראשונה ושנייה ושלישית 
היכא דעמד ניקף עליהם בדין מקמי דגדרה לרביעית, ואי 
דטעין עליה טענתא דמגלי בה דעתיה אפילו לעתיד דכולי 
עלמא לא פליגי דאי נמי עמד מקיף וגדר את הרביעית 
אפילו ארביעית נמי לא מחייב, אלא הכא במאי עסקינן 
דטעין עליה טענתא דלית בה גלוי דעתא לעתיד 
כדפרישנא במתני' (לעיל סי' ו ד"ה ודוקא) דאיכא למימר דכי 
לא ניחא ליה (בין) בקמייתא משום דלא מתהני ליה מיניה 
הוא דלא ניחא ליה. והשתא דעמד וגדר את הרביעית 
פליגי, ת"ק סבר רביעית הוא דיהיב ליה היכא דעמד מקיף 
וגדרה, אחריני לא יהיב ליה ואפילו עמד ניקף וגדר את 
הרביעית, דכיון דיצא מב"ד זכאי על הראשונות איפטר 
ליה מיניה לגמרי ותו לא מהני גלוי דעתיה דרביעית 
לחיובי עליה. ור' יוסי סבר אחריני נמי יהיב ליה ואפי' עמד 
מקיף וגדר את הרביעית, דכי פטרוה מטעמא דלא הוה 
מתהני ליה הוא דפטרוה וכיון דגדר את הרביעית מגלגלין 
עליו את הכל דהא מתהני ליה מכולהי, וכל שכן היכא 
דעמד ניקף דגלי דעתיה דניחא ליה דמחייב אקמייתא. #
#
ואיבעית אימא ניקף ומקיף איכא בינייהו כו'. כלומר 
דכ"ע כי עמד ניקף וגדר את הרביעית אפילו אחריני נמי 
יהיב ליה דגלי אדעתיה דניחא ליה בקמייתא, והיכא דעמד 
מקיף איכא בינייהו, ת"ק סבר טעמא דעמד ניקף וגדר את 
הרביעית הוא דמגלגלין עליו את הכל. כלומר כל מאי 
דגדר מקיף דהיינו ראשונה שניה ושלישית, אבל עמד 
מקיף אינו נותן לו אלא דמי רביעית ור"י סבר לא שנא 
ניקף ולא שנא מקיף אם עמד וגדר את הרביעית מגלגלין 
עליו את הכל. כלומר כל מאי דגדר מקיף, ודוקא לפום 
מאי דמטי לה לארעיה מהנאה דהאי גדר לפי חשבון 
כדברירנא (לעיל סי' ו ד"ה והשתא). ולאו למימרא דלא שאני 
ליה לר"י בין עמד ניקף לעמד מקיף, דכי קאמרינן דלא 
שנא עמד ניקף ולא שנא עמד מקיף מגלגלין עליו את הכל 
לענין חיוביה אראשונה שניה ושלישית קאמרינן, מיהו 
האי כדיניה והאי כדיניה, דאי עמד מקיף אע"ג דגדרה 
בבנין אליבא דחייא בר רב לא מחייב ליה ר"י אלא דמי 
קנים בזול ואילו היכא דעמד ניקף וגדרה בבנין אפילו חייא 
בר רב מודי דמחייב אראשונות לפי מה שגדר כדברירנא 
לעיל (ד"ה והא), ולא משכחת לה אליבא דחייא בר רב 
(לאשורי) [לאשווי] עמד ניקף לעמד מקיף אלא היכא 
דגדרה לרביעית בקנים. והיכא דעמד [מקיף] ניקף בלחוד 
הוא דמחייב ליה למקיף  ואלו כי עמד ניקף תרווייהו 
מחייבי להדדי, דההוא דנפיש חיוביה טפי מהדר ליה 
טופייאנא לחבריה כדברירנא במתני' (לעיל סי' ו שם).#
וכולהו הני שנויי לא אצטריכינן להו אלא לחייא בר רב 
דמוקים להאי הכל דקאמר ר"י לדמי קנים בזול הילכך צריך 
לאוקומי טעמיה דת"ק לבציר מהכין, אבל לרב הונא 
דמוקים ליה להאי הכל דרבי יוסי לפי מה שגדר כי פליגי 
בלפי מה שגדר פליגי, דתנא קמא סבר לא מחייב אלא דמי 
קנים בזול ורבי יוסי סבר לפי מה שגדר, אבל לענין 
ראשונה ושנייה ושלישית דכולי עלמא חייב ואפילו עמד 
מקיף וגדר את הרביעית לאחר שיצא ניקף מב"ד זכאי מן 
הראשונות, כי טעמא דחייא בר רב אליבא דר' יוסי, דכיון 
דלחייא בר רב אליבא דר"י חייב כל שכן לרב הונא דחייב 
דעל כרחיך דרב הונא עדיפא מרב חייא בר רב. תדע דבין 
לרב הונא בין לחייא בר רב לא פליגי בסבריה דרבי יוסי 
אלא לענין מגלגלין עליו את הכל דקאמר רבי יוסי, דרב 
הונא סבר הכל לפי מה שגדר וחייא בר רב סבר דמי קנים 
בזול אין מה שגדר לא, אבל לענין ראשונה ושנייה 
ושלישית אי נמי לענין ניקף ומקיף לא פליגי אלא 
תרווייהו סבירא להו לטעמיה דר' יוסי דלא שנא עמד ניקף 
ולא שנא עמד מקיף וגדר את הרביעית מגלגלין עליו את 
הכל אפילו ראשונה שנייה ושלישית, מיהו רב הונא עדיפא 
מרבי חייא בר רב בין לת"ק בין לרבי יוסי, לת"ק דמאי 
דמחייב ביה רבי יוסי אליבא דחייא בר רב דמי קנים בזול 
מחייב ביה אליבא דרב הונא לפי מה שגדר, דבין לרב הונא 
בין לרב חייא בר רב רבי יוסי לאחמורי עליה דניקף קאתי. 
ואע"ג דסוגיא דפרק כיצד הרגל (ב"ק כ,ב) איפכא סליק, 
דרבי יוסי אם עמד ניקף קאמר הא עמד מקיף פטור מכלל 
דתנא קמא סבר אפילו עמד מקיף נמי חייב, על כרחיך 
סוגייא [דהכא] אפיק בין מדרב הונא בין מרבי חייא בר רב, 
דתרווייהו סבירא להו דרבי יוסי מחמיר עליה דניקף טפי 
מת"ק, וממילא שמעת דההוא סוגיא דכיצד הרגל לאו 
אליבא דהלכתא איתמר אלא לצדדין הוא דניחא ליה 
למידק, ניחא ליה למידק מרישא דזה נהנה וזה חסר חייב 
ולמידק מסיפא דפטור ולתרוצינהו לדברי הכל, דאילו 
סוגיא דהכא כולה מתני' אליבא דמאן דאמר זה נהנה וזה 
חיסר חייב הוא דסלקא. וקיימא לן כי סוגיא דהכא, חדא 
דאיתמר בדוכתיה ועוד דסליק אליבא דהלכתא ועוד #
 דמודי ליה רב הונא אליבא דר"י ועוד דסוגיין גבי מעשה 
דרבינא ורוניא אליבא דהאי סוגיא סליק כדבעינן לברורי 
התם (להלן ד"ה ושמעינן).#
ומנא תימרא דחייא ב"ר אליבא דרבי יוסי כי קאמר דאם 
עמד מקיף וגדר את הרביעית מגלגלין עליו את הכל אפי' 
כשלא עמד אלא לאחר שיצא ניקף מבי"ד זכאי על 
הראשונות קאמר, מדקאמר אליבא דת"ק דאי עמד מקיף 
אינו נותן לו אלא דמי רביעית. היכי דמי, אי לימא דגדרה 
לרביעית מקמי דליפטרוה ב"ד לניקף אראשונות, כיון דלא 
מינטרא ארעא אלא בכולא מאי שנא רביעית דיהיב ליה 
ומאי שנא קמייתא דלא יהיב ליה, אי משום דכי גמרינהי 
לקמייתא אכתי לא הוה מתהני ליה, אי הכי ארביעית 
נמי לא לחייב דאטו בבת אחת בנייה דמתהני ליה מינה 
מעיקרא, אלא אע"ג דכל ספא וספא באנפי נפשיה לית ביה 
שיעורא לאתהנויי ביה מצטרפי להדדי לחיוביה אכולהי, 
אלא לאו כגון שיצא ניקף מב"ד זכאי על הראשונות עד 
שלא גדר מקיף את הרביעית דקסבר תנא קמא כיון דיצא 
עליהן זכאי תו לא מצטרפי רביעית בהדיה לחיובי עלייהו, 
ובההוא אנפא דפטר ליה ת"ק הוא דמחייב ליה רבי יוסי 
אליבא דחייא בר רב וכל שכן לרב הונא דמיחייב 
כדברירנא לעיל. ודוקא היכא דלא גלי אדעתיה מקמי 
דגדרה מקיף לרביעית דלא ניחא ליה מהאי גדר, דאם כן 
אפילו ארביעית נמי לא מחייב אלא היכא דעמד ניקף 
וגדרה כדברירנא טעמא במתניתין. וקיימא לן כר' יוסי 
ואליבא דרב הונא דאמר רב יהודה אמר שמואל הלכה כר' 
יוסי.>פ:תפח <>פ:תפכ0<#
[ה,א] ואמרינן רוניא אקפיה (רב הונא) [רבינא] מארבע 
רוחותיו אמר ליה הב לי מאי דגדרי אמר 
ליה לא אמר ליה הב לי דמי קנים בזול אמר ליה לא אמר 
ליה הב לי [אגר] נטורא אמר ליה לא א"ל לאריסיה זיל 
אייתי קיבורא דאהיני דרוניא אזל לאיתויי רמא ביה רוניא 
קלא אמר ליה רבינא שבקיה עיזא בעלמא הוא. כלומר 
חשביה כעיזא בעלמא, אלו לא הוה גדרנא לך והוה אתי 
עיזא מי לא הוה עייל ואכיל. א"ל רוניא ועיזא לאו אכלויי 
מכלי ליה. כלומר עיזא נמי כי חזי ליה דעילא מי לא מנעי 
ליה. אמר ליה רבינא ולאו גברא בעי לאכלויי השתא נמי 
הב לי אגר נטורא דהא גלית אדעתך דלא סגיא לך בלא 
נטורא לא אשגח ביה. וממאי דהאי אכלויי לישנא דמנועי 
הוא כדכתיב (תהלים מ,יב) אתה השם לא תכלא רחמיך ממני 
ואחריני טובא. ורבואתא מפרשי לה לשון הרמת קול 
כדכתיב0 ירעם משמים ומתרגמינן ואכלי משמיא, וכתיב 
(ישעיה נח,א) קרא בגרון ומתרגמינן אכלי. אתא לקמיה 
דרבא א"ל זיל פייסיה ואי לא דייננא לך כר' יוסי ואליבא 
דרב הונא דאמר הכל לפי מה שגדר. וכן הלכתא. וש"מ 
דפלוגתא דר"י ורבנן בגידר בינו ובין רשות הרבים 
מיתוקמא, דאי בגודר בינו ובין חבירו מכדי מעשה 
דרוניא בגינה הוה מדאמר זיל אייתי לי קיבורה דאהיני 
דרוניא מאי שנא דלא חייביה אלא מדר' יוסי, לחייביה 
מסתמא דמתני' ואליבא דכולי עלמא, דתנן (לעיל ב,א) וכן 
בגינה, ואוקימנא (לעיל ד,א) וכן בגינה סתם כמקום שנהגו 
לגדור דמי ומחייבין אותו, אלא לאו ש"מ דבגודר בינו ובין 
רשות הרבים קאי. וכי תימא ואלא מאי בגודר בינו ובין 
רשות הרבים, לחייביה רוניא לרבינא למגדר בין תרווייהו 
ואשתכח דלא אהני ליה ההוא גדר חיצון לרוניא מידי ולא 
הוה מחייב למיהב ליה לרבינא מינה ולא מידי, הא לא 
קשיא, דרוניא לא הוה ניחא ליה למיתב ממונא בגדירא 
דארעיה כלל, דהשתא אגר נטורא לא הוה ניחא ליה למיתב 
מנתא באוזינקא דכוליה גדר מארבע רוחאתא דארעיה 
ליקום וליתוב. מיהו איכא למימר דמהאי טעמא הוא דאמר 
ליה רבא לרוניא זיל פייסיה ואי לא דייננא לך כר"י ולא 
פסקיה לדיניה לאלתר למימר ליה זיל הב ליה מנאתא בגדר 
החיצון לפי מה שגדר, דאי הוה מחייב ליה למיתב ליה 
בגדר החיצון לפי מה שגדרוה טעין רוניא ליתי ולגדור בין 
תרוינן דלא ניחא לי בההוא גדר החיצון כלל. א"נ משום 
דגלי רבינא אדעתיה דהוה ניחא ליה בבציר מהכין דהא 
אמר ליה לבסוף הב לי דמי קנים בזול ואמר ליה רוניא לא 
תו אמר ליה הב לי אגר נטורא ואמר ליה לא, ואמטול הכי 
לא פסק רבא לדיניה מעיקרא לחיוביה לפי מה שגדר משום 
דקי"ל (סנהדרין ו,ב) מצוה לבצוע והיינו דא"ל זיל פייסיה 
ואי לא דיינינא לך כר' יוסי ואליבא דרב הונא.#
ושמעינן מינה דר"י אליבא דרב הונא אע"ג דעמד מקיף 
קאמר, דהא רבינא הוא דאקפיה לרוניא מארבע רוחותיו 
וקאמר ליה רבא זיל פייסיה ואי לא דייננא לך כרבי יוסי 
ואליבא דרב הונא. וכי תימא שאני הכא דגלי אדעתיה 
דניחא ליה לנטורא לארעיה מדרמא ביה קלא באריסיה 
דרבינא ומדקאמר נמי ועיזא לאו אכלויי מכלי לה, אטו 
בעלמא בשופטני עסקינן דחזו אינשי דאתו למיכלנהו 
לפירי דארעייהו ולא מיכלו להו. ותו הכא גבי מעשה 
דרוניא (נמי) [נהי] דהוי גלוי דעתא לאגר נטורא אלא 
לחיוביה לפי מה שגדר מי הוי גלוי דעתא, אלא לאו ש"מ 
דרבי יוסי אפילו עמד מקיף נמי קאמר דמגלגלין עליו את 
הכל לפי מה שגדר, וכן הלכתא:#
מו. רוניא זבין ארעא אמצרא דרבינא סבר רבינא 
לסלוקיה משום דינא דבר מצרא א"ל רב 
ספרא בריה דרב ייבא לרבינא אמרי אינשי ארבעי לצלא 
וארבעי לצללא. כלומר הא עבדן הנקרא צלא שהוא עני 
ומעבד את העורות בשכר אינו צריך לקבורה אלא ארבע 
אמות, ואף בעל העורות הנקרא צללא שהוא עשיר אין לו 

