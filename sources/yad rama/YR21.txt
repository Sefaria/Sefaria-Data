דאסהידו ליה סהדי לתובע דאבהתיה היא הוה ליה מה לי 
לשקר במקום עדים ולא אמרינן דילמא של אבותי שלקחוה 
מאבותיך קאמר, דכי טענינן ליה ליורש מילתא דלא טעין 
לה איהו הני מילי היכא דאית ליה ראיה דדרו בה או 
אשתמשו ביה אבהתיה חד יומא, דאיכא למימר דילמא 
ההוא יומא זבניה מהאי תובע או מאבהתיה, והאי כיון דלית 
ליה ראיה בהכי לא טענינן ליה אנן, דאפילו איהו גופיה 
היכא דהדר טעין בטענת שמא של אבותי שלקחוה 
מאבותיך לא מקבלינן ליה מיניה, דאי משום דינא דיורש, 
כיון דלית ליה סהדי דדרו ביה אבהתיה חד יומא לא 
מקבלינן ליה מיניה, ואי משום מה לי לשקר, בטענת שמא 
לא אמרינן, דעיקר טעמא דמה לי לשקר להימוניה לטוען 
הוא דמהני, ואי בטענת שמא היכי מהני להימוניה, השתא 
איהו לא ידע אנן ניקום ונהימניה. וכיון דאילו טעין לה 
איהו בטענת שמא לא הוה מקבלינן מיניה כל שכן דלא 
טענינן ליה אנן, ואמטול הכי ליכא לאוקומה בידיה אלא 
היכא דמבריר לה איהו בטענתיה מקמי דנפיק אבראי 
בטענת בריא דלא מכחשא להו לסהדי דמהימנינן ליה 
עילויה מטעמא דמה לי לשקר. והוא דיהיב אמתלא 
לטענתיה קמייתא כדבעינן למימר קמן.#
>גא.< #
#
וכי תימא ונהי נמי דכי לית ליה ראיה ליורש או ללוקח 
דדר בה ההוא דמקמיה חד יומא לא טענינן ליה אנן, מאי 
שנא התם (לקמן מא,ב) גבי לוקח דפתח ליה ר' חייא לההוא 
גברא בזכותא ואמר ליה אי אית לך סהדי דדר בה ההוא 
דמקמך חד יומא מוקמינן ליה בידך, ומאי שנא הכא גבי 
יורש דלא פתחו ליה בהכי, דאיפשר דאי פתחו ליה בהכי 
הוה מייתי סהדי דאשתמשו בה אבהתיה חד יומא והוו 
מוקמי לה בידיה. לא דמי, דאלו התם כיון דברירנא מילתא 
דלוקח הוא, דהא אית ליה ראיה דזבנה מההוא פלניא, דאי 
לאו הכין לא הוה מוקמינן לה בידיה בלא טענה כדבעינן 
לברורי התם, דינא הוא למפתח ליה בזכותא כי האי גוונא. 
חדא דלא שדי איניש זוזי בכדי ואי לא דהוה קיימא בידא 
דמוכר לא הוה זבין לה מיניה. ואע"ג דלית ליה האי טעמא 
לר' חייא, הני מילי דלא סמכינן אהאי טעמא להימוניה בלא 
ראיה, אבל למפתח ליה בזכותא לאיתויי ראיה אית ליה 
כדחזינן ליה התם בהדיא. ועוד דמוכר גופיה לא הוה 
עביד, דלא מזבין איניש דלאו דיליה, והוא הדין למקבל 
מתנה מהאי טעמא בתרא. אבל הכא גבי יורש דלא ברירא 
מילתא דירתה להאי ארעא ממורישו, דירושה ממילא קא 
אתיא ולא איתחזק בירושה גבי האי ארעא, לא פתחינן ליה 
בזכותא לאייתויי סהדי במילתא דלא מוכחא מילתא דאית 
ליה. וכיון דלא שייך ביה דינא דטוענין ליורש אמטול הכי 
פסקוה לדיניה במה לי לשקר במקום עדים. הילכך דינא 
הוא דהדרא ארעא והדרי פירי. ולא תימא הני מילי היכא 
דאיכא סהדי דאכל, אלא אפילו היכא דליכא סהדי דאכל 
אלא מחמת טענתיה דקא טעין אין אכלי ודידי אכלי לא 
מהימן, דהא אכחשוה סהדי בעיקר טענתיה, וכי היכי דגבי 
גופא דארעא מה לי לשקר במקום עדים הוא גבי פירי נמי 
מה לי לשקר במקום עדים הוא, כדמפרש לקמן (לג,א סי' 
נג) גבי מעשה דרב אידי בר אבין. וכיון דמה לי לשקר 
במקום עדים הוא דינא הוא דשקיל לה תובע לארעא 
ולפירי דאכיל מחזיק בלא שבועה, דכל טענה דמכחשי לה 
סהדי לא משבעינן עילויה, דלא חייביה רחמנא שבועה 
אלא במקום שאין רואה, וה"ה בשבועות דרבנן, דכל 
דתקון רבנן כעין דאורייתא תקון:#
>גא.<#
לח. והאי דינא דהאי דאייתי סהדי דאבהתיה היא הואיל 
ואתא  לידן נימא ביה מילתיה. דמאן דמערער 
אארעא מחמת אבהתיה ואיצטריך לאייתויי ראיה 
דאבהתיה היא, לא צריך לאייתויי עידי זביניה או דמתנה 
מחמת בעלים הראשונים, ולא נמי עידי חזקת שלש שנים, 
אלא כיון דאייתי סהדי דהוה מקריא האי ארעא גבי כ"ע 
בשמא דאבוה, דכל מאן דהוה בעי למקרי לה בשמא דמרה 
לא הוה קרי לה אלא בשמא דאבוה דהאי, ואע"ג דלא מת 
מתוכה, אי נמי דאייתי סהדי דמת אביו מתוכה כגון דהוה 
קיימא ברשותא דאבוה בשעת מיתה בחזקת שהיא שלו, 
ראיה היא לחיוביה לנתבע דנחית לה בתר הכי לאייתויי 
ראיה או עדים במאי נחית לה בתר הכי. וכל שכן היכא 
דאייתי תובע עידי חזקת שלש שנים, דחזקה במקום שטר 
קיימא, בין לתובע בין לנתבע. הלכך אי מייתי נתבע עדים 
או ראיה דזכה בה מאנפי זכיה מחמתיה דהאי תובע או 
מחמת אבהתיה או מחמת איניש אחרינא דאתברר דהואי 
דידיה מעיקרא, אפילו בחד אנפא מהני אנפי דאוקימנא 
בחזקתיה דהאי תובע, מוקימנא לה בידיה דנתבע. ואי לית 
ליה ראיה במאי נחית לה ואייתי עידי חזקה גמורה שיש 
עמה טענה דאחזיק בה בתר הכי נמי מוקמינן לה בידיה 
דנתבע ומשתבע היסת אטענתיה ומיפטר. והוא דקדימה 
חזקתיה דתובע לחזקתיה דנתבע, דאימור הדר נתבע וזבנה 
מיניה. ואי לא מייתי נתבע עדים דמסהדי היכי אתיא 
לידיה ולא נמי עידי חזקה גמורה, אע"ג דהוו קרו לה כ"ע 
השתא בשמיה דהאי נתבע, אי נמי דאייתי עדים שמת 
אביו מתוכה לבתר דאתקריא בשמיה דאבוה דהאי תובע 
או לבתר דמת אביו של תובע נמי מתוכה, מפקינא לה 
מידא דנתבע ומוקמינא לה בידא דתובע, דכיון דאתברר 
בחד מהנך אנפי דאמרן דהאי ארעא דהאי תובע או דאבוה 
הות מקמי דנחית האי נתבע לגוה, קמא לה בחזקתיה 
דקמא, והאי דקיימא השתא בידיה הוה ליה מוציא מחבירו 
עליו הראיה, הלכך אי אית ליה ראיה ברורה מוקמינן לה 
בידיה ואי לא מפקינן לה מיניה.#
 והאי מעשה דזה אומר של אבותי היא דאייתי סהדי 
דאבהתיה היא משכחת לה אפילו בחד מהני אנפי דאמרן, 
כגון דהוה מיתחזקא בשמא דאבוה או שמת אביו מתוכה. 
והני תרי אנפי דאמרן דקיימא בהו ארעא בחזקת מריה קמא 
דלא ליפקה מחזקתיה אלא בראיה ברורה, חד מינייהו 
אשכחנא ליה עיקר בגמ' דילן ואידך אשכחנא ליה עיקר 
בגמרא דבני מערבא, וכדמעינת בהו בתרויהו סלקי >י<
.דח#
לך תרויהו לחד טעמא. אנפא קמא דאמרן, דכי מייתי 
סהדי דהוה מיקריא האי ארעא בשמיה או בשמא דאבהתיה 
כמאן דידעי סהדי דדידיה היא דמי, דיקינן ליה מההוא 
דאמר ליה לחבריה נכסי דבי סיסין מזביננא לך (לעיל ל,א) 
הואי ההיא ארעא דהוה מיקריא דבי סיסין אמר ליה האי 
לאו דבי סיסין היא ואיקרויי היא דמקריא דבי סיסין, 
וקאמר רב נחמן דכיון דכ"ע קרו לה דבי סיסין כמאן דאיכא 
סהדי דהואי דבי סיסין היא ועיילא בכלל זביני. וכי תימא 
דילמא שאני התם דכיון דאמר ליה נכסי דבי סיסין מזביננא 
לך אע"ג דלא הויא דבי סיסין נמי מצי א"ל האי שמא זבינת 
לי, דארעא דמיקראי דבי סיסין זבינת לי והא מקריא דבי 
סיסין, לא ס"ד, מדאמרי' עלה (שם) כיון דכ"ע קרו לה דבי 
סיסין עליה דידיה רמיא לגלויי דלאו דבי סיסין היא, דש"מ 
בהדיא דאי מייתי מוכר ראיה דהאי ארעא לאו דבי סיסין 
היא אע"ג דמקריא דבי סיסין נמי לא עיילא בכלל זביני,  
וממילא שמעת דכי אהני ליה ללוקח דמקריא האי ארעא 
דבי סיסין לאו לשמא בעלמא אהני ליה, דאם כן אפילו 
אתו סהדי נמי דלאו דבי סיסין היא לוקמא בידא דלוקח, 
אלא לברורי דהאי ארעא דידיה דבי סיסין הואי הוא דאהני 
ליה, דאי לאו הכי לא הוה עיילא בכלל זביניה, ואמטול 
הכי [אי] מייתי מוכר סהדי דלאו דבי סיסין היא אע"ג דכ"ע 
קרו לה דבי סיסין תרי כמאה ומאה כתרי ואוקי ארעא 
בחזקת מוכר דהואי דידיה מעיקרא. וכל שכן דראיה 
דמקריא בשמא דפלניא לגבי סהדותא דסהדי דידעי דלאו 
דההוא דמקריא בשמיה היא אלא דאיניש אחרינא היא 
וידעי היכי זכה ביה ההוא אחרינא כקלא בעלמא לגבי 
סהדותא דסהדי דמי, וסוגיין בכוליה תלמודין דסהדי 
מבטלי קלא. וש"מ בהדיא דכל היכא דידיעה האי ארעא 
דמקריא בשמיה דפלניא ראיה הויא לאחזוקה בדידיה. 
ומסתיע נמי האי סברא מההיא דאמרינן לקמן (לג,א) 
במעשה דרבא בר שרשום לקוחה היא בידי לא מצית אמרת 
דהא נפק עלה קלא דארעא דיתמי היא כדבעינן לברורי 
לקמן.#
 ומנא תימרא דכי אתו עדים שמת אביו מתוכה קמא לה 
בחזקתיה ומחייבינן ליה לנתבע דנחית לגוה בתר הכי 
לברורי טענתיה ואי לא מייתי ראיה ברורה או עידי חזקה 
מפקינן לה מיניה, דגרסינן בירושלמי גבי מודה ר' יהושע 
שדה זו של אביך היתה ואם יש עדים שהיא של אביו והוא 
אומר לקחתיה ממנו אינו נאמן, כהדא ראובן היה אוכל 
שדה בחזקת שהיא שלו הלך שמעון והביא עדים שמת 
אביו מתוכה מפקינן לה מראובן ויהבין לשמעון הלך ראובן 
והביא עדים שלא מת אביו מתוכה אמר רב נחמן בר יעקב 
אנא אפקתה מראובן אנא מחזרתה לראובן, כשנתת על פי 
ב"ד (על פי ב"ד) נתת וכשאתה נוטל ע"פ ב"ד אתה נוטל 
מכאן ואילך המוציא מחבירו עליו הראיה, מי מודיע א"ר 
אסינא עידי מיתה מודיעין. דשמעת מינה דאע"ג דהוה 
קיימא השתא בידיה דראובן [ו]איקריא בשמיה דהא בחזקת 
שהיא שלו קאמר, כי מייתי שמעון עדים שמת אביו 
מתוכה אע"ג דלא הוה מיתקריא בשמיה, כיון דלא אתברר 
דלאו דידיה הות מסתמא מוקמינן לה בחזקתיה דראובן 
ושמעון הוה ליה מוציא ועליו הראיה. ואע"ג דבגמרא דילן 
לא מוקים לה למתני' דאם יש עדים שהיא של אביו בשמת 
אביו מתוכה, דהא בהדיא מוקמינן לה התם (כתובות יז,ב) 
בשאכלה המחזיק שתים בחיי אב ואחת בחיי בנו, כי 
מוקמי' לה הכי לאו משום דגמרא דילן פליג בעיקר דינא 
למימרא דעדי מיתת אביו מתוכה לאו ראיה היא, אלא 
משום דקשיא לן התם אי דאכלה שני חזקה אמאי לא 
מהימן ואי דלא אכלה שני חזקה פשיטא דלא מהימן, 
ואמטול הכי אצטריכינן לאוקומה בהכי דהויא מילתא 
דצריכא לאשמועינן דאין מחזיקין בנכסי קטן ואפי' אכלה 
מקצת חזקה בחיי האב, אבל לענין עיקר דינא במאן 
דאייתי עדים בקרקע שמת אביו מתוכה ראיה היא 
לאוקומה בחזקתיה, וליכא לאחזוקי בהא מילתא פלוגתא 
בין גמרא דילן לגמרא דבני מערבא אלא בראיה. וכ"ש 
דכדמעינת בה שפיר לגמרא דילן כיון דסגיא ליה בקלא 
דהוה מיתחזקא בשמיה לאוקומה בחזקתיה.#
 ומנא תימרא דכי מיתי נתבע נמי סהדי בכה"ג דהוה 
מיקריא בשמיה דידיה נמי בתר דהוה מיקריא בשמיה 
דקמא או לבתר דמית אביו של תובע מתוכה אי נמי לבתר 
דהוה מיקריא בשמיה דתובע או דאבוה לא הויא ראיה 
לאוקומה בחזקתיה דנתבע, דהא גמרא דבני מערבא בשהיה 
הנתבע אוכל שדה בחזקת שהיא שלו קאי, דמשמע דהוה 
מקריא בשמיה, וכיון דהביא התובע עדים שמת אביו 
מתוכה מפקינן לה מנתבע ומוקמינן לה בידא דתובע. ועוד 
דבהדיא תניא (לקמן מב,א) אכלה האב שנה והבן שתים האב 
שתים והבן שנה הרי זו חזקה, היכי דאמי, אי דלא מת האב 
מתוכה הא בעינן שלש שנים רצופות וליכא, אלא לאו דמת 
האב מתוכה, וטעמא דאיכא שלש שנים הא לאו הכי 
מפקינן לה מנתבע, אלמא אע"ג דלגבי קמא ראיה היא 
לגבי בתרא לאו ראיה היא. וכי תימא ולאו קל וחומר הוא, 
השתא נתבע דקימא ארעא בידיה לא מהנו ליה עידי מיתת 
אביו מתוכה, תובע דאתי לאפוקי לא כל שכן. אי נמי 
לאידך גיסא, השתא תובע דאתי לאפוקי מהנו ליה עידי 
מיתת אביו מתוכה, נתבע דקימא ארעא בידיה לא כל 
שכן. לא דמי, דאלו תובע לא קא אתי לאפוקי ארעא דהוה 
קימא מקמי הכין בחזקתיה דנתבע, דהא מקמי דנחית לה 
נתבע או אבוה הוה קימא בחזקתיה דתובע, ואלו נתבע 
קאתי לאחזוקי בארעא דהוה קימא בחזקתיה דתובע מקמי 
הכין. וכיון דהוה קימא בחזקת תובע או בחזקת 
אבהתיה מעיקרא לא מצי נתבע לאפוקה מחזקתיה אלא או 
בסהדותא דמכחשא לה לחזקתיה דתובע או בראיה ברורה 
דזכה בה מחמת מרה, או בחזקה שיש עמה טענה, דקרקע 
בחזקת מארה קימא וכמה דקימא בידיה דמיא והוה ליה 
אידך המוציא מחבירו עליו הראיה. ומעשה דההוא גברא 
דדר בקשתא בעיליתא ארבעין שנין, לא סגיא בארבעין 
שנין דלא הוה מקריא בשמיה, ואפי' הכי אצרכוה לראיה 
דדר בה ההוא דמקמי חד יומא:#
#
לט. הדר א"ל אין דאבהתך היא ומינך זבינתה ואכלתיה 
שני חזקה והאי דקאמינא דאבהתי דסמיכי לי 
עלה כאבהתי טוען וחוזר וטוען או אינו טוען וחוזר וטוען 
עולא אמר טוען וחוזר וטוען נהרדעא אמרי אינו טוען 
וחוזר וטוען. וקימא לן כעולא, דהא איפסקא הלכתא לקמן 
כותיה. ומודי עולא היכא דא"ל מעיקרא של אבותי ולא 
של אבותיך דאינו טוען וחוזר וטוען. וש"מ דאפי' למאן 
דאמר טוען וחוזר וטוען הני מילי היכא דיהיב אמתלא 
לטענתיה קמיתא, אבל היכא דלא יהיב אמתלא לטענתיה 
קמיתא לא. ודוקא דלית ליה ראיה דדר בה אבוה חד יומא, 
דכיון דבעי טענת בריא (ואשתכח) [ואתכחש] בטענתיה 
הויא ליה חזקה שאין עמה טענה, אבל היכא דאית ליה 
ראיה בהכין, כיון דלא בעי טענה כמאן דלא טעין מעיקרא 
מידי דמי וטענינן ליה אנן. והיכא דאשתעי מילי בבי דינא 
ולא טען דסמיכי לי עלאי כדאבהתי, ונפק ואזל לבראי 
והדר אתא לבי דינא וטען דאינו טוען וחוזר וטוען. ואע"ג 
דיהיב אמתלא לטענתיה קמיתא, מ"ט טענתא אגמרוה.#
#
ומודו נהרדעאי היכא דא"ל אין דאבהתך הואי והאי 
דאמרי לך דאבהתאי שלקחוה מאבותיך קאמינא לך דטוען 
וחוזר וטוען. דהא לא הדר ביה מטענתיה קמיתא כלל. 
ודוקא דקא אתי בטענת בריא כדברירנא לעיל. ודוקא נמי 
דטעין הכי מקמי דנפיק מבי דינא, אבל היכא דלא הדר 
טעין הכי אלא לבתר דנפק מבי דינא לא מקבלינן לה מיניה 
מטעמא דטענתא אגמרוה, דאי ס"ד כל כי האי גוונא לא 
חיישינן דלאו טוען וחוזר וטוען אלא כולה חדא טענתה 
היא, אי הכי כי לא טעין איהו נמי נטעון ליה אנן דשל 
אבותי שלקחוה מאבותיך קא בעי למימר, ולאו מה לי 
לשקר במקום עדים הוא, אלא מדתנינן ליה במה לי לשקר 
במקום עדים ש"מ דמסתמא טוען כמאן דאמר של אבותי 
ולא של אבותיך היא  משמעו, כי הדר טעין של אבותי 
שלקחוה מאבותיך לבתר דאייתי האיך סהדי דאבהתיה היא 
טוען וחוזר וטוען הוא, ודינא הוא דלא מקבלינן לה מיניה 
אלא היכא דטעין לה מקמיה דנפיק מבי דינא אי נמי 
דאתברר דלא אגמרוה טענתא.#
והיכא דאשתעי מילי אבראי ולא טען ואתא לבי דינא 
וטען דטוען וחוזר וטוען מ"ט עביד איניש דלא מגלי 
טענתיה אלא בבי דינא. כלומר מודו נהרדעי נמי דהיכא 
דאשתעי מילי מעיקרא בהדי בעל דיניה אבראי ולא טען 
מינך זבינתה ואכלתיה שני חזקה אלא של אבותי, והדר 
אתא לבי דינא, האי אמר דידי היא והאי אמר דידי היא 
האי אייתי סהדי דאבהתיה היא והאי אייתי סהדי שאכלה 
שני חזקה, א"ל להאיך אין דאבהתך היא ומינך זבינתה 
ואכלתיה שני חזקה והאי דאמרי לך אבראי דאבהתי היא 
דסמיכי לי עלה כדאבהתי, דטוען וחוזר וטוען, מ"ט עביד 
איניש דלא מגלה טענתיה אלא בבי דינא. וכיון (דטענה) 
[דטעמא] משום הכי הוא, מסתברא דאפי' טעין אבראי של 
אבותי ולא של אבותיך והדר אתא לבי דינא, האי אייתי 
סהדי דאבהתיה היא והאי א"ל אין דאבהתך היא ואכלתיה 
שני חזקה ואיתי סהדי דאכלה שני חזקה מהימן, דעביד 
איניש דלא מגלה טענתיה אלא גבי דיינא, ומצי א"ל האי 
דאמינא לך אבראי של אבותי ולא של אבותיך משטה הייתי 
בך כי היכי דלא איגלי לך טענתיה.#
 אמר אמימר אנא כנהרדעאי אנא ואפילו הכי סבירא 
לי דטוען וחוזר וטוען והלכתא טוען וחוזר וטוען. והוא 
דיהיב אמתלא לטענתיה קמיתא, דהא אפילו למאן דאית 
ליה טוען וחוזר וטוען היכא דלא יהיב אמתלא לטענתיה 
קמיתא מודי דאינו חוזר וטוען, דאמרינן ומודה עולא היכא 
דאמר של אבותי ולא אבותיך דאינו טוען וחוזר וטוען 
משום דלא קא יהיב אמתלא לטענתיה קמיתא.#
 ודוקא היכא דלא הדר ביה מטענתיה קמיתא אלא לבתר 
דאתו סהדי דמכחשי ליה, דמוכחא מילתא דמחמת סהדותא 
דסהדי דאכחשוה הוא דהדר וטעין טענתא אחריתי, אבל 
היכא דהדר ביה מטענתיה קמיתא מקמי דלכחשוה סהדי 
וקא טעין טענתא אחריתי, אע"ג דלא קא יהיב אמתלא 
לטענתיה קמיתא ואע"ג דאשתעי מילי מעיקרא בבי דינא 
ולא טען לה להאי טענתא בתריתא ונפק אבראי והדר אתא 
לבי דינא וטעין לה מקבלינן לה מיניה, דעל כרחיך כל כמה 
דלא אתו סהדי אמרינן מגו דאי בעי קאי בטענתיה קמיתא 
ומיפטר, דאכתי ליכא סהדי דמכחשי ליה, כי עקר לה 
לטענתיה קמיתא וטעין טענתא אחריתי דמיפטר בגוה 
מהימן.#
 ונפקא מינה להיכא דטעין מעיקרא לא לויתי והדר 
טעין אין לויתי ופרעתי, דאי לאו דטוען וחוזר וטוען, כיון 
דטעין מעיקרא לא לויתי כמאן דאודי דלא פרע דמי וכי 
הדר טען לויתי ופרעתי מהימנינן ליה אהלואה ולא 
מהימנינן ליה אפרעון, דהא טעין מעיקרא לא לויתי וכל 
האומר לא לויתי כאומר לא פרעתי דמי ומחייב לשלומי, 
השתא דטוען וחוזר וטוען משתבע דפרע ומיפטר. והוא 
הדין בעלמא דלא שייך האי טעמא דנפקא מינה לענין 
שבועה, דאי הוה סבירא לן דאינו טוען וחוזר וטוען לא 
מהימנינן ליה לאשתבועי אלא אטענתיה קמייתא, השתא 
דקימא לן דחוזר וטוען משתבע אטענתיה בתריתא 
ומיפטר. והוא דלא אתו סהדי בתר הכי, אבל היכא 
דאתו סהדי בתר הכי ואכחשוה בטענתיה קמיתא מיחייב, 
ולא משגחינן בטענתיה בתריתא עד דמיתי ראיה, דהא 
ליכא למימר מגו דאי בעי קאי בטענתיה קמיתא ומיפטר 
כי הדר טעין טענתא אחריתי דפטר ביה נפשיה נמי 
מיפטר, דהא אנן סהדי דאי הוה קאי בטענתיה קמיתא הוה 
מיחייב אפומא דהאי סהדי דאתו השתא למכחשי ליה 
ואשתכח דליתיה למגו כלל. ועוד הגע עצמך דטעין 
מעיקרא לא לויתי והדר טעין אין לויתי ופרעתי, דכיון 
דקימא לן האומר לא לויתי כאומר לא פרעתי דמי הוה ליה 
כמאן דאודי מעיקרא דלא פרע ותו ליכא להימוניה דלוה 
ופרע, אלא קמא דלא אתו סהדי דאיכא להימוניה משום 
מגו, אבל היכא דאתו סהדי ואכחשוה בטענתיה קמיתא, 
אע"ג דלא אתו סהדי אלא לבתר דהדר ביה איהו מינה 
לגבי סהדי דאכחשוה בגוה כהודאה דמיא, כמאן דטעין 
מעיקרא טענתא דאיחייב בה ממונא והדר וטען מילתא 
דמיפטר בה, דלא מקבלינן לה מיניה לאיפטורי בגוה אלא 
בראיה, דהא ליתיה למגו כלל.#
 וכולהו נמי לא אמרן אלא דלא הדר ביה מטענתיה 
קמיתא אלא לאחר כדי דבור, אבל בתוך כדי דבור אע"ג 
דלא קא יהיב אמתלא לטענתא קמיתא כלל חוזר וטוען. 
ואע"ג דאתו סהדי בתר הכי ואכחשוה בטענתיה קמיתא 
לאו הכחשה היא, דכיון דהדר ביה מטענתיה קמיתא בתוך 
כדי דבור כמאן דלא טעין לה מעיקרא דמי, דקימא לן תוך 
כדי דבור כדבור דמי חוץ מע"ז ומגדף ומקדש ומגרש:#
#
מ. זה אומר של אבותי וזה אומר של אבותי האי אייתי 
סהדי דאבהתיה היא ואכלה שני חזקה והאי 
אייתי סהדי דאכלה שני חזקה. כלומר הנך שני חזקה 
גופיהו. אמר רב נחמן אוקי אכילתה להדי אכילתה ואוקי 
ארעא בחזקת אבהתא א"ל רבא והא עדות מוכחשת היא. 
ודינא [הוא] דחזינן להו כמאן דליכא סהדי לחד מינייהו 
וארעא היכא דקימא תיקום, ואי נמי לא קימא בידא דחד 
מיניהו כל דאלים גבר. א"ל נהי דאתכחוש באכילתה 
[לא,ב] באבהתא מי איתכחוש. וקימא לן כרב נחמן 
בדיניה. ועוד דרבא בהאי מעשה תלמיד הוה יתיב קמיה 
דרב נחמן, ואין הלכה כתלמיד במקום הרב.#
 מיהא שמעינן דכי אמרינן שתי כיתי עדים המכחישות 
זו את זו אוקי ממונא בחזקת מריה היכא דקאי ברשותא 
דחד מינייהו אי נמי כל דאלים גבר [היכא] דלא קאי 
בחזקתא דחד מינייהו, הני מילי היכא דאתכחוש בכולה 
מילתא, אבל היכא דלא אתכחוש בכולה מילתא, חזינן ליה 
דההוא מקצת דאתכחוש בגויה כמאן דלא אסהיד ביה חד 
מינייהו כלל, ושאר סהדותא דלא אתכחוש בגוה חזינן לה 
כמאן דאסהידו בה לחודה, ואי אית בה כדי לזכויי בה לחד 
מינייהו מזכינן ליה ומוקמינן ליה לממונא בידיה, ואי לא 
חזינן להו כמאן דלית ליה ראיה לחד מיניהו, ואי קאי 
ממונא בחזקתיה דחד מיניהו מוקמינן לה בידיה ואי לא כל 
דאלים גבר. ושמעינן נמי מיהא דכי אמרינן ארעא היכא 
דקימא תיקום אי נמי כל דאלים גבר, היכא דשוו זכואתיהו 
להדדי, אי נמי היכא דלית ליה זכואתא לחד מינייהו כלל, 
דאי קימא ארעא בידא דחד מיניהו מוקמינן לה בידיה, דהא 
ליכא ראיה לאפוקה מיניה, ואי נמי אפקה האיך מידיה 
באונס ולא כלום הוא ומוקמינן לה בחזקת ההוא דהוה קימא 
בידיה מעיקרא. ואי לא קימא ארעא בידא דחד מינייהו כל 
דאלים גבר. אבל היכא דאית ליה לחד מינייהו ראיה 
דזכותיה טפי מחבריה אע"ג דקימא בידא דהאיך מפקינן לה 
מיניה  ומוקמינן לה בידא דהאי דאלימא זכותיה טפי. והוא 
דהויא ראיה גמורה למפסק דינא אפומא:#
#
#
מא. לימא בפלוגתא דרב הונא ורב חסדא קא מיפלגי 
דאתמר שתי כיתי עדים המכחישות זו את 
זו אמר רב הונא זו באה בפני עצמה ומעידה וזו באה בפני 
עצמה ומעידה ורב חסדא אמר בהדי סהדי שקרי למה 
לי. במאי קא מיפלגי, רב הונא סבר אע"ג דאכחישו אהדדי 
וברירא מילתא דחדא כת מיניהי שקרנית היא ופסולה היא 
דהא אסהידא בשיקרא, נהי דלא מקבלינן לה לסהדותא 
דחד מיניהו בהא מילתא דאתכחוש בגוה דאמאן מיניהו 
נסמוך, אבל בעדות אחרת כשרות. ולאו לאסהודי בהדי 
הדדי דהא חדא מיניהי פסולה היא וקימא לן (מכות ה,ב) מה 
שנים נמצא אחד מהן קרוב או פסול עדותן בטלה אף 
שלשה נמצא אחד מהן קרוב או פסול עדותן בטלה ומניין 
אפי' הן מאה ת"ל עדים, אלא זו באה בפ"ע ומעידה בעדות 
שניה וזו באה בפני עצמה ומעידה בעדות אחרת, דאע"ג 
דודאי דחד מיניהי פסולה היא כיון דלא ידעינן הי 
מיניהי הויא פסולה כל חדא מיניהי כי אתיא בפנ"ע 
מוקמינן לה בחזקת כשרות כדמעיקרא ואימור היא ניהי 
הכת הכשירה דאוקי גברי אחזקיהו. ורב חסדא אמר בהדי 
סהדי שקרי למה לי, כיון דודאי חדא מיניהי שקרנית היא 
ופסולה היא, כל חדא מיניהי ספק פסולה היא ולא מקבלינן 
סהדותא ספק פסולה ומפקינן ממונא מספיקא.#
 לימא רב נחמן דאמר כרב הונא דמכשר להו בעדות 
אחרת, והא נמי לגבי סהדותא דאבהתא כעדות אחרת 
דמיא, ורבא דפסיל להו לגמרי כרב חסדא. ואסיקנא אליבא 
דרב חסדא כ"ע לא פליגי כי פליגי אליבא דרב הונא רב 
נחמן כרב הונא ורבא ע"כ לא קאמר רב הונא התם אלא 
בעדות אחרת דלא אתכחוש בגוה כלל אבל באותה עדות 
שהוכחשו בה לא. כגון סהדותא דאכילתא ואבהתא דעדות 
אחת נינהי ותרויהי לאוקומה להאי ארעא בידא דהאי גברא 
קא אתיאן, ועוד דתרויהי בבת אחת אסהידו בגויהו בבי 
דינא, אע"ג דלא אתכחוש אלא במקצת כמאן דאתכחוש 
בכולה דמי דהא איתרעא לה עדות. וש"מ דהלכתא כרב 
הונא, דהא אסיקנא אליבא דרב חסדא כ"ע לא פליגי כי 
פליגי אליבא דרב הונא, אלמא כרב הונא סבירא לן:#
#
#
מב. הדר אייתי האיך סהדי דאבהתיה היא אמר רב 
נחמן אנן אחתיניה ואנן מסקינן ליה. כלומר 
אנן אחתיניה לגויה ואנן מסקינן ליה מינה, ולזילותא דבי 
דינא לא חיישינן. שמעינן מינה דמאן דמייתי ראיה ואפיק 
בה קרקע מידא דחבריה בדינא והדר אייתי חבריה ראיה 
אחריתי דמכחשא לה לההיא ראיה דידיה, לא אמרי' כיון 
דהני סהדי מכחשי אהדדי תיקום ארעא בידא דמאן דקימא 
השתא, אלא כיון דמעיקרא הוה קימא ארעא בידא דהאיך 
קמא מוקמינן לה בידיה. דהא אלו הויא ליה מעיקרא האי 
ראיה דאייתי לבסוף לא הוה מפקינן לה לארעא מיניה, 
[אלא] מחמת דלא הוו ליה סהדי, וכיון דאייתי השתא סהדי 
דינא הוא דמהדרינן לה ניהליה.#
#
אבל היכא דלא הוה קיימא ארעא מעיקרא בידא דחד 
מינייהו, אלא ערעורי הוא דקא מערערי מעיקרא עילויה, 
זה אומר של אבותי וזה אומר של אבותי האי אייתי סהדי 
דאבהתיה היא ודאכלה שני חזקה והאי אייתי סהדי דאכלה 
שני חזקה, ואחתיניה לההוא דאייתי סהדי דאבהתיה היא, 
בהא ודאי לא מפקינן לה מהאיך קמא כי היכי דלהוי דינא 
כמאן דאתכחוש סהדי מעיקרא וקי"ל כל דאלים גבר, דלא 
מפקינא ארעא בעדות מוכחשת אלא היכא דהוה קיימא 
בחזקתיה דאידך מעיקרא מחמת סהדי דאייתי חבריה וכי 
אייתי איהו נמי סהדי אנן מהדרינן לה לחזקתיה מעיקרא, 
אבל היכא דלא הוה קיימא מעיקרא בחזקה דתרי מיניהו, 
כיון דכי אחתוה בי דינא לחד מינייהו לגוה כדין אחתוה 
דהא אכתי לא אייתי חבריה סהדי, אע"ג דהדר חבריה בתר 
הכי ואייתי סהדי דאכחשינהו לקמאי לא מפקינן לה מההוא 
דאחתיניה לגוה, דלא יהא אלא דקדים קמא ונחית לגוה 
מנפשיה, מי הוה מפקינן לה מיניה בעדות מוכחשת, אם כן 
דינא דכל דאלים גבר מאי אהני ליה, וכל שכן השתא דכי 
נחית לגוה אפומא דבי דינא הוא דנחית, כי אחתוה לגוה 
כדין אחתוה ובעדות מוכחשת לא מפקינא לה מינה.#
 אבל ודאי אי אלים האי בתרא ואזל אפקיה לקמא 
מינה, דינא הוא דשבקינן להו כל דאלים גבר, דהשתא 
ודאי עדות מוכחשת היא ולא מחתינן ולא מסקינן בעדות 
מוכחשת. ואע"ג דאחתוה בי דינא לקמא בגוה לא מהני ליה 
השתא לאוקומה לארעא בחזקתיה ולאחותיה לגוה זימנא 
אחריתי בעדות מוכחשת, דכי עבדינן הכי היכא דלא 
ידעינן מאן אחתיה מעיקרא לגוה ולא מחמת מאי נחית 
לגוה, דמסתמא אימור מחמת מרה קמא נחית לגוה, 
ובעדות מוכחשת לא מפקינן לה מיניה, אבל היכא דידיעא 
מילתא דכי נחית לגוה מחמת דאכתי לא אתכחוש סהדי 
דיליה הוא דנחית, לא מהניא לאוקומה לחזקתיה אלא 
לענין דלא מפקינן ליה מיניה בעדות מוכחשת, אבל 
לאהדוריה לגוה בעדות מוכחשת לא מהדרינן, אלא 
שבקינן להו וכל דאלים גבר. וכן הלכה:#
#
מג. מתיב רבא ואיתימא ר' זירא שנים אומרים מת 
ושנים לא מת שנים אומרים נתגרשה ושנים 
אומרים לא נתגרשה הרי זו לא תנשא ואם נשאת לא תצא 
ר' מנחם בר' יוסי אומר תצא אמר ר' מנחם בר' יוסי 
אימתי אני אומר תצא בזמן שבאו עדים ואח"כ נשאת אבל 
אם נשאת ואח"כ באו עדים הרי זו לא תצא. ולא אמרינן 
כיון דאלו אתו עדים מעיקרא תצא השתא נמי תצא, ודלא 
כרב נחמן. אמר ליה אנא סברי למעבד בה עובדא השתא 
דאותיבתן את ואותבן רב המנונא מסורא לא עבידנא בה 
עובדא. ואפילו הכי לית הלכתא כר' מנחם בר' יוסי, דהא 
רב נחמן פליג עליה ועבד עובדא לבסוף כשמעתיה וסלקא 
שמעתא כוותיה. הילכך אי הוה סבירא לן דכי באו עדים 
ואח"כ נשאת תצא אפילו נשאת ואח"כ באו עדים נמי 
תצא, אלא אנן כת"ק סבירא לן דאפילו באו עדים ואח"כ 
נשאת הרי זו לא תצא, והוא שנשאת לאחד מעידיה 
ובאומרת בריא לי שמת בריא לי שגרשני, כדאוקימנא בפ' 
האשה שנתאלמנה (כתובות כב,ב):#
#
מד. נפק רב נחמן עבד עובדא כשמעתיה אינהו סבור 
טעותא היא בידיה ולא היא משום דאשכחה 
דתליא באשלי רברבי דתנן ר' יהודה אומר אין מעלין 
לכהונה ע"פ עד אחד א"ר אלעזר אימתי במקום שיש 
עוררין אבל במקום שאין עוררין מעלין לכהונה ע"פ ע"א>י< 
רשב"ג אומר משום ר' שמעון בן הסגן מעלין לכהונה ע"פ 
ע"א רשב"ג היינו ת"ק.  כלומר היינו ת"ק דר' יהודה 
דאמר מעלין לכהונה על פי עד א', דתנן  (כתובות כג,ב) וכן 
שני אנשים זה אומר כהן אני וזה אומר כהן אני אינן 
נאמנין ובזמן שהן מעידין זה את זה הרי אלו נאמנין, דכל 
חד מינייהו מסקינן ליה בסהדותא דחבריה, אלמא מעלין 
לכהונה ע"פ ע"א. וליכא למימר דמקום שיש עוררין איכא 
בינייהו, דאי איכא עוררין דחזי למסמך עלייהו דכ"ע אין 
מעלין לכהונה ע"פ ע"א. וכי תימא ערער חד איכא בינייהו 
ת"ק סבר ערער בחד. ואע"ג דליכא אלא חד ערער ערער 
הוי ואין מעלין לכהונה ע"פ עד אחד, וכי קתני הרי אלו 
נאמנין דש"מ דמעלין בדליכא ערער כלל, [לב,א] ורשב"ג 
סבר ערער תרי. ואי איכא שני עוררין אין מעלין לכהונה 
על פי עד אחד. ואשתכח דארבעה מחלוקות בדבר, ת"ק 
סבר מעלין לכהונה ע"פ ע"א במקום שאין שם ערער כלל, 
אפילו היכא דאיכא למיחש לגומלין זה את זה, ורבי יהודה 
סבר אין מעלין אפילו במקום שאין שם ערער כלל, 
דבהדיא אמרינן בכתובות (כד,ב) דטעמא דרבי יהודה 
דילמא אתו לאסוקיה מתרומה ליוחסין,  דש"מ דאע"ג 
דליכא ערער כלל נמי קא"ר יהודה אין מעלין, ורבי אלעזר 
סבר אימתי אין מעלין במקום שיש עוררין, ואפילו חד, 
אבל במקום שאין עוררין כלל מעלין לכהונה ע"פ עד אחד 
היכא דליכא למיחש לגומלין, ורשב"ג סבר מעלין לכהונה 
ע"פ עד אחד אפילו במקום שיש ערער אחד דאין ערער 
פחות משנים אבל ערער חד כמאן דליתיה דמי.#
#
והא"ר יוחנן אין ערער פחות משנים. ואי אמרת 
דבערער חד פליגי אשתכח דלטעמיה דתנא קמא ערער 
בחד ודלא כר' יוחנן, וקשיא לר' יוחנן היכי שביק סתמא 
דהוא רבים ואמר כיחיד. אלא דכ"ע ערער תרי והכא 
במאי עסקינן כגון דמוחזק לן באבוה דהאי דכהן הוא 
ונפיק עליה דידיה קלא דבן גרושה או בן חלוצה הוא 
ואחיתניה ואתא עד אחד ואמר דכהן הוא ואסיקניה ואתו 
תרי ואמרי דבן גרושה או בן חלוצה הוא ואחיתניה והדר 
אתא עד אחד ואמר דכהן מעליא הוא ובמצטרפין לעדות, 
כלומר לצרופי סהדא בתרא בהדי קמא ולמחשבינהו כמאן 
דאתו השתא ואסהידו ביה דכהן הוא דכולי עלמא לא 
פליגי דמצטרפין והכא בזילותא דבי דינא קא מפלגי. ת"ק 
סבר אע"ג דאלו אתו תרווייהו מעיקרא ומסהדי דכהן 
מעליא הוא תו לא הוה מחתינן ליה אפומא דהני תרי 
אחריני דאמרי דבן גרושה או בן חלוצה הוא, דאוקי תרי 
לבהדי תרי ואוקי גברא בחזקת אבהתיה, ואי משום קלא, 
איגלאי מילתא דקלא מחמת הני עוררין הוא דנפק, מיהו 
כיון דאחיתניה אפומא דתרי מקמיה דלצטרף סהדא 
אחרינא בהדי קמא קם דינא אפומא דהנך תרי עוררין ולא 
אסקינן ליה אפומא דהאי סהדא בתרא, דאע"ג דמצטרף 
בהדי קמא נמי אוקי תרי לבהדי תרי ואוקי גברא בחזקת 
פסול כדהשתא, והיינו טעמא דלא מוקמינן ליה בחזקת 
אבהתיה כדמעיקרא דחיישינן לזילותא דבי דינא. ורשב"ג 
סבר אנא אחיתניה ואנא אסיקניה ולזילותא דבי דינא לא 
חיישינן. והכי קתני, בזמן שהן מעידין זה את זה הרי אלו 
נאמנין כיון דליכא עוררין ולא חיישינן לגומלין, אבל היכא 
דאיכא עוררין אין מעלין לכהונה על פי עד אחד, אפילו 
היכא דאסיקניה מעיקרא אפומא דסהדא אחרינא ואתו תרי 
ואחיתניה ואתא חד לאסוקי לא מסקינן ליה. ר' יהודה אומר 
אין מעלין ע"פ עד אחד אע"ג דליכא עוררין כלל. א"ר 
אלעזר אימתי אין מעלין על פי עד אחד במקום שיש 
עוררין תרי כדאמרן, אבל במקום שאין שני עוררין מעלין 
על פי עד אחד, ואע"ג דליכא אחרינא דמצטרף בהדיה, 
ודוקא היכא דליכא למיחש לגומלין. רשב"ג אומר מעלין 
לכהונה על פי עד אחד, דמצטרף בהדי קמא לאסוקי אפילו 
במקום שהורדנוהו על פי שני עוררין, ולזילותא דבי דינא 
לא חיישינן.#
 ואם תמצא לומר דרבי אלעזר לפרושיה סבריה דת"ק 
קאתי, ממילא שמעת בהדיא דכי אמר תנא קמא נאמנין 
היכא דליכא עוררין קאמר אבל היכא דאיכא עוררין אינן 
נאמנין להעיד זה את זה כר' אלעזר. והא דמיא לההיא 
דתנן בריש גיטין (ב,א) וחכמים אומרים אינו צריך שיאמר 
בפני נכתב ובפני נחתם אלא המביא גט ממדינת הים 
והמוליך והמביא ממדינה למדינה במדינת הים, וקאמרינן 
בגמרא (ד,ב) דרבנן בתראי לפרושי טעמיה דת"ק קאתו, 
הכא נמי רבי אלעזר לפרושי טעמיה דת"ק קא אתי. והכי 
נמי מסתברא משום קושייה דרב אשי דקא מקשי אפילו 
תרי ותרי נמי, דלא מיתוקמא שפיר אלא אמימריה דרבי 
אלעזר כדבעינן לברורי לקמן (ד"ה מתקיף).#
ואם נפשך לומר דכי מקשינן מעיקרא רשב"ג היינו ת"ק 
דאדר' אלעזר קאמרינן אלא משום דלאו אורחיה דגמרא 
למקרי ת"ק אלא למאן דלא מתפרש שמיה בהדיא בההוא 
דוכתא ואי אדרבי אלעזר קאי הוה ליה למימר היינו רבי 
אלעזר.#
 מתקיף לה רב אשי אי הכי אפילו תרי ותרי נמי אלא 
אמר רב אשי למיחש לזילותא דבי דינא דכולי עלמא לא 
פליגי דלא חיישינן והכא בלצטרף עדות קא מיפלגי. 
כלומר, אי ס"ד מודי ת"ק ורבי אלעזר דמצטרף סהדא 
בתרא בהדי סהדא קמא, וכי קאמר אין מעלין משום 
זילותא דבי דינא הוא, מאי איריא על פי עד אחד דאתא עד 
אחד לחודיה לבסוף לאסוקיה, אפילו אתו תרי מעיקרא 
ואחיתניה והדר אתו תרי בהדי הדדי לאסוקי למאן דחייש 
לזילותא הכא נמי ליחוש ואין מעלין, אלא מדקתני רבי 
אלעזר אימתי במקום שיש עוררין דמשמע אימתי אין 
מעלין על פי עד אחד במקום שיש עוררין, [ובמקום שיש 
עוררין] נמי על פי עד אחד הוא דאין מעלין הא על פי שנים 
מעלין ולא חיישינן לזילותא דבי דינא, והיינו טעמא דאין 
מעלין על פי עד אחד שבא להצטרף עם הראשון דקסבר 
אין עדותן מצטרפת עד שיעידו שניהם כאחד בבית דין. 
ורשב"ג סבר דמצטרפין.#
 ובפלוגתא דהני תנאי דתניא אין עדותן מצטרפת עד 
שיראו שניהם כאחד ר' יהושע בן קרחה אומר אפילו בזה 
אחר זה ואין עדותן מתקיימת בב"ד עד שיעידו שניהם 
כאחד רבי נתן אומר שומעין דבריו של זה היום ולכשיבוא 
חבירו למחר שומעין את דבריו. וקם ליה ת"ק ור' אלעזר 
כתנא קמא ורשב"ג כרבי נתן. וקיימא לן כרשב"ג, דהא 
אסיקנא התם בסנהדרין פרק שלישי (ל,ב) דלטעמיה דר' 
יהושע בן קרחה דלא בעי עיקר ראיה בהדי הדדי [כ"ש דלא 
בעי הגדת עדות בהדי הדדי] כדרבי נתן, וכיון דאיפסיקא 
הלכתא התם כרבי יהושע בן קרחה כל שכן דהלכתא כרבי 
נתן, וכיון דהלכתא כרבי נתן ממילא שמעת דהלכתא נמי 
כרשב"ג דקאי כוותיה. ועד כאן לא פליגי אלא היכא דאתא 
עד אחד לבסוף, אבל היכא דאתו בי תרי לבסוף לאסוקי 
אע"ג דאחיתניה מעיקרא אפומא דבי תרי אנן אחיתניה 
ואנן מסקינן ליה ולזילותא דבי דינא לא חיישינן לדברי 
הכל. והיינו דקאמרינן משום דאשכחה דתליא באשלי 
רברבי. ושמעינן מינה דהלכתא כרב נחמן דלא חייש 
לזילותא דבי דינא, דהא אסקה רב אשי, ועוד דמתני' נמי 
גופה על כרחיך לא מיתרצא שפיר אלא בהכין, ועוד דהא 
עבד ר"ג עובדא כשמעתיה וקיימא לן דמעשה רב:#
#
#
מה. ושמעינן נמי דלא מיבעיא היכא דאתא חד סהדא 
ואסהיד ביה בהאי גברא דכהן הוא 
ואסיקניה אפומיה, דאע"ג דאתא אחרינא ואמר לאו כהן 
הוא דלא מחתינן ליה אפומא דחד סהדא, אי נמי היכא 
דמוחזק לן בגויה דכהן הוא דלא מחתינן ליה אפומא דעד 
אחד, דקיימא לן כרבי יוחנן דאמר אין ערער פחות 
משנים, אלא אפילו היכא דאתו תרי סהדי בהדי הדדי 
לאסהודי ביה, חד קא מסהיד דכהן מעליא הוא וחד קא 
מסהיד דלאו כהן הוא, לא משגחינן ביה בההוא סהדא 
דקאמר לאו כהן הוא ומסקינן ליה אפומא דאידך סהדא 
דמסהיד ביה דכהן הוא. דהא אפלוגתא דרבי אלעזר 
ורשב"ג קאי דקא ס"ד דבערער חד פליגי דרבי אלעזר סבר 
הוי ערער ולא מסקינן ליה אפומא דעד אחד ורשב"ג סבר 
לא הוי ערער ומעלין אותו לכהונה על פי עד אחד, דאלמא 
לכתחילה נמי מסקינן ליה אפומא דעד א' אע"ג דאיכא חד 
ערער עילויה, דהא מעלין קתני ולכתחילה משמע, 
ומדמקשינן עליה דת"ק ורבי אלעזר מדרבי יוחנן ש"מ דר' 
יוחנן כדקא ס"ד לטעמיה דרשב"ג סבירא ליה.#
 אלא מיהו הני מילי היכא דהויא ליה חזקה דכשרות, 
כגון דמוחזק לן באבוה דכהן הוא ונפק עליה דידיה קלא 
דבן גרושה או בן חלוצה הוא ואתו תרי סהדי לאסהודי 
עליה, חד אמר כהן מעליא הוא וחד אמר בן גרושה ובן 
חלוצה הוא [הוא] דמוקמינן ליה אחזקה דאבהתיה, אבל 
היכא דלית ליה חזקה דכשרות חד נמי הוי ערער ולא 
מסקינן ליה אלא אפומא דבי תרי, דבהדיא אסיקנא בפרק 
עשרה יוחסין (קידושין עג,ב) דכי אמר רבי יוחנן היכא דאית 
ליה חזקה דכשרות אבל היכא דלית ליה חזקה דכשרות חד 
נמי הוי ערער. וכלהו לא אמרן אלא לתרומה, אבל 
ליוחסין אע"ג דליכא ערער כלל לא מסקינן ליה אלא 
אפומא דבי תרי, כדמיברר בהדיא בכתובות בפ' האשה 
שנתאלמנה:#
#
מו. ושמעינן נמי דהיכא דמוחזק לן באבוה דהאי דכהן 
הוא ונפיק עליה דידיה קלא דבן גרושה 
או בן חלוצה הוא ואתא עד אחד ואמר דכהן הוא 
ואסיקניה, ואתו תרי ואמרי דבן גרושה או בן חלוצה הוא 
ואחיתניה והדר אתא עד אחד ואמר דכהן מעליא הוא, 
מסקינן ליה, כרשב"ג. וכל שכן היכא דאתו בי תרי 
מעיקרא דבן גרושה או בן חלוצה הוא ואחיתניה והדר אתו 
בי תרי דכהן הוא דמסקינן ליה. ודוקא היכא דאית ליה 
חזקה דכשרות מחמת אבהתיה ולא הויא ליה לדיליה חזקה 
דפסלות מעיקרא, כגון דלבתר דאתיליד הוא דנפק עליה 
קלא, דכי האי גוונא כיון דתרי ותרי נינהו מוקמינן ליה 
בחזקת אבהתיה אלא אוקי תרי לבהדי תרי והוה ליה 
גברא ספק פסול, כדאמרינן בקידושין (סו,א) במעשה דינאי 
המלך היכי דמי אילימא דבי תרי אמרי אשתבאי ובי תרי 
אמרי לא אשתבאי תרי ותרי נינהו והוה ליה ינאי ספק 
פסול.#
 והיכא דמוחזק לן באבוה דכהן הוא ונפק עליה דידיה 
קלא מעיקרא דבן גרושה או בן חלוצה הוא, אע"ג דליכא 
סהדי כלל לא מוקמינן ליה בחזקת אבהתיה, דכיון דאפשר 
דהוי אבוה כשר ואיהו פסול אהני קלא לאורועי חזקה 
דאבוה, והיינו דאוקימנא למתני' כגון דמוחזק לן באבוה 
דהאי דכהן הוא ונפק עליה דידיה קלא דבן גרושה או בן 
חלוצה הוא ואתא עד אחד ואמר דכהן הוא ואסיקניה, 
טעמא דאתא עד אחד הא לאו הכי לא מסקינן ליה, דאהני 
קלא לאורועי חזקה דאבוה. אלא מיהו מסתברא דהני מילי 
היכא דנפק עליה קלא מקמי דליתחזק בכהני, אבל היכא 
דנפק עליה קלא לבתר דאתחזק לא מהני קלא לאורועי 
חזקה דנפשיה, ואפילו אתו תרי ותרי ואסהידו ביה הני 
לאחותיה והני לאסוקי לא מחתינן ליה, דאוקי תרי לבהדי 
תרי ואוקי גברא בחזקתיה כדמעיקרא, ומעשה דינאי המלך 
שאני דנפק קלא אאמיה מעיקרא אי נמי כגון דנפק עליה 
דידיה קלא מקמיה דלתחזק:#
#
מז. ההוא דאמר ליה לחבריה מאי בעית בהאי ארעא 
א"ל מינך זבינתיה והא שטרא [לב,ב] א"ל 
תובע שטרא זיפא הוא גחין מאריה שטרא לחיש ליה לרבה 
א"ל אין שטרא זיפא הוא מיהו שטרא מעליא הוה לי 
ואירכס ואמינא אינקוט מיהת בידי כל דהוא אמר רבה מה 
לי לשקר איבעי אמר שטרא מעליא הוא א"ל רב יוסף 
אמאי קא סמכת האי שטרא אהאי שטרא חספא בעלמא 
הוא. וקימא לן כרבה, דהא איפסיקא הילכתא בהדיא לקמן 
כותיה בארעא היכא דקימא תיקום. ודוקא היכא דיכיל 
מארי שטרא לקיומי בבי דינא, כגון שטר אמנה וכיוצא בו, 
אבל שטרא זיפא דציריה מארי ציוריה, לא מיבעיא היכא 
דלא יכיל לקיומיה בבי דינא ולא כלום הוא, דהא לא שייך 
ביה מה לי לשקר, אלא אפילו היכא דיכיל לקיומיה בבי 
דינא מחמת דטרח לזיופי חתימות ידא דסהדי עד דדמיא 
לחתימות ידיהו, דהוה איפשר ליה לקיומיה מכתב ידן 
היוצא ממקום אחר, לא אמרי' מה לי לשקר, דכי שייך 
מה לי לשקר היכא דאיכא למימר דקושטא קא טעין ולא 
משקר, אבל בשטרא דאתברר דשקר מריה וזייפיה כי היכי 
דליהמניה [מאי] מה לי לשקר איכא, הא אנן סהדי דשקר. 
ועוד אם כן מצינו חוטא נשכר, וסוגיין בכוליה תלמודין 
דלא מצינו חוטא נשכר. ועוד דלא עדיף הא דינא מההיא 
דאמרי' בפרק אלו נערות (כתובות לו,ב) האי שטרא ריעא 
דלא מגבינן ביה מטעמא דכיון דמהדר אזיופי זיופי זייף, 
וכל שכן הכא דכיון דטרח וזייף שטרא להימוניה כ"ש 
דמזייף טענתיה להימוניה:#
#
מח. ההוא דאמר ליה לחבריה הב לי מאה זוזי 
דמסיקנא בך והא שטרא א"ל נתבע האי 
שטרא זיפא הוא גחין מארי שטרא לחיש ליה לרבה א"ל 
אין שטרא זיפא הוא מיהו שטרא מעליא הוה לי ואירכס 
ואמינא אינקוט מיהת בידי כל דהוא אמר רבה מה לו 
לשקר אי בעי אמר שטרא מעליא הוא א"ל רב יוסף אמאי 
קא סמכת אהאי האי חספא בעלמא הוא. והאי שטרא נמי 
בדיכיל מלוה לקיומיה עסקינן כגון שטר אמנה וכיוצא בו, 
דאי לא מאי מה לי לשקר איכא. ואפילו הכי הלכתא כותיה 
דרב יוסף, כהא דאמר רב אידי בר אבין הלכתא כותיה 
דרבה בארעא והלכתא כותיה דרב יוסף בזוזי הלכתא 
כותיה דרבה בארעא היכא דקימא תיקום והלכתא כותיה 
דרב יוסף בזוזי היכא דקיימי לוקמו. מיהא שמעינן דכל 
היכא דלית ליה לתובע ראיה דהאי מידעם דידיה הוה לא 
אמרינן מה לי לשקר לאפוקי ממונא, אלא אוקי ממונא 
היכא דקאי. ואפילו ארעא נמי לא אמרי' בהא קרקע בחזקת 
בעליה קיימת והוה ליה מארי שטרא מוציא מחבירו ועליו 
הראיה, אלא היכא דקימא תיקום, בין דקימא בידא דתובע 
דאית ליה ראיה דדידיה הות בין דקימא בידיה דנתבע דהוא 
מריה דהאי שטרא דלית ליה ראיה אלא  מחמת מה לי 
לשקר כדאמרי' לעיל:#
#
#
מט. ההוא ערבא דאמר ליה ללוה הב לי מאה זוזי 
דפרעתינהו למלוה עילוך והא שטרא דהוה 
ליה למלוה עילוך ואני בו ערב, וכגון דכתב ליה מלוה 
לערב התקבלתי ממך חוב זה, דלהכי טרח וכתב ליה 
התקבלתי לאוקומיה בדוכתיה ולשויה כמלוה בשטר 
דמחייב בה הלוה לערב, כדברירנא בפרק גט פשוט (לקמן 
קעד,ב). אמר ליה לוה לערב ולאו פרעתך אמר ליה ולאו 
הדרת שקלתינהו מינאי שלחה רב אידי בר אבין קמיה 
דאביי כה"ג מאי. מי אמרי' מה לי לשקר אי בעי אמר לא 
פרעתן, או דילמא כיון דמודי דאיפרע הוה ליה שטר 
שנמחל שעבודו וכמאן דליתיה דמי ולא אמרי' מה לי 
לשקר. אמר אביי ומאי תיבעי ליה והאי איהו דאמר 
הלכתא כותיה דרבה בארעא והלכתא כותיה דרב יוסף 
בזוזי. ושמעינן מיהא דבהא נמי הלכתא כותיה דרב יוסף 
בזוזי היכא דקיימי לוקמו. והני מילי היכא דאמר ליה 
הדרת אוזפיתינהו מינאי אבל אהדרתינהו נהלך מחמת 
דשיפי וסומקי אכתי איתיה לשעבודיה דשטרא:#
#
נ. וש"מ דשטר שנמחל שעבודו היכא דחזר ולוה בו 
כחספא בעלמא דמי, ואפי' היכא דשקיל הנהו 
זוזי גופיהו, ואע"ג דמודי ביה לוה כמלוה ע"פ דמי. ודוקא 
היכא דאיפרע מלוה מיניה בהנהו זוזי דיהיב ליה לגמרי 
והדר אוזפינהו נהליה, אבל היכא דיהיב ליה זוזי ולא 
אירצי בהו מלוה מחמת דלא הוו טבי ותקילי אכתי איתיה 
לשעבודא דשטרא:#
#
#
נא. רבה בר שרשו הוה איכא עליה קלא דהוה [אכיל] 
ארעא דיתמי נ"א נפק עליה קלא דקא אכיל 
ארעא דיתמי אתא לקמיה דאביי א"ל אימא לי איזי גופה 
דעובדא היכי הוה אמר ליה האי ארעא במשכנתא הוה 
נקיטנא לה מאבוהון דיתמי והוה אית לי [לג,א] זוזי 
אחריני גביה בשטרא ואכלתה שני משכנתא ואמינא אי 
מהדרנא לה לארעא ליתמי ואמינא דזוזי אחריני אית לי 
גבי אבוהון הא אמור רבנן הבא ליפרע מנכסי יתומים לא 
יפרע אלא בשבועה אלא אכבשיה לשטר משכנתא ואוכלה 
שיעור זוזאי דמגו דאי בעינא אמינא לקוחה היא בידי 
מהימננא אמר ליה אביי לקוחה היא בידי לא מצית אמרת 
דהא נפק עלה קלא דארעא דיתמי היא אלא השתא אהדרה 
נהליהו ולכי גדלי יתמי תא אשתעי דינא בהדיהו. האי 
מעשה איכא לאוקומיה בין בדאכלה לארעא שני חזקה 
בחיי אבוהון, בין לאחר מיתת אבוהון, בין דלא אכלה שני 
חזקה כלל. דאי אכלה שני חזקה בחיי אבוהון, אע"ג 
דאיכא סהדי דהאי ארעא דאבוהון דיתמי הות, אי לאו 
דנפק עליה השתא קלא דארעא דיתמי היא, הוה מצי רבה 
בר שרשו למימר לקוחה היא בידי, דהא אכלה שני חזקה 
בחיי אבוהון. ואי משום דקטנים נינהו ואין מקבלין עדים 
שלא בפני בעל דין, הני מילי היכא דקימא ארעא בידא 
דקטן, אבל היכא דלא קימא בידיה, כי היכי דמקבלינן 
מיניה סהדי דהוה קימא ארעא בחזקה דאבוה מקבלינן נמי 
עדי חזקה עילויה, והוא הדין לשאר עדיות דמפקי לה 
מחזקתיה. ודיקא נמי ממעשה דבר חמוה דר' ירמיה דטרק 
גאלי באפי דרבי ירמיה דמיפרש בהגוזל קמא (ב"ק קיב,א),  
דשמעת מינה דאי לאו דטרק גאלי באפי דרבי ירמיה הוה 
מקבלינן להו לעידי חזקה מיניה דר' ירמיה. אלא כיון דנפק 
עלה קלא השתא דארעא דיתמי היא, כמאן דקימא השתא 
בידא דיתמי דמי, ואע"ג דמייתי האיך עידי חזקה לא 
מקבלינן להו, דאין מקבלין עדים שלא בפני בעל דין. וכל 
שכן היכא דלית להו ליתמי ראיה אחריתי כלל דמהני 
להו קלא לאוקומה בחזקתיהו, כדברירנא לעיל (לא,א סי' 
לח) דכל היכא דמיקריא האי ארעא דפלניא היא ומקריא 
בשמיה כמאן דקימא ארעא בחזקתיה קאי ומוקמינן לה 
בידיה עד דמייתי האי ראיה בעידי חזקה או בשאר אנפי 
ראיות, הכא נמי כיון דנפק עלה השתא קלא דארעא דיתמי 
היא ולא נפק עלה קלא מעיקרא דארעא דאיניש מעלמא 
היא מוכחא מילתא דמעיקרא נמי בשמא דאבוהון הוה 
מיקריא, דאי לאו הכי לא הוה נפיק עליה דרבה בר שרשו 
קלא דארעא דיתמי קא אכיל. ואע"ג דכי נפק קלא לבתר 
חזקה דרבה בר שרשו הוא דנפק, כיון דמקמי דליתו עידי 
חזקה הוא דנפק, ארעא בחזקת יתמי קימא ואין מקבלין 
עדים שלא בפני בעל דין. וממאי דביתומים קטנים 
עסיקינן, מדאמר ליה אביי לכי גדלי יתמי תא אשתעי דינא 
בהדיהו, דשמעת מינה דהשתא קטנים הוו. והיינו דאמר 
ליה אביי לקוחה היא בידי לא מצית אמרת דהא נפק עלה 
קלא דארעא דיתמי היא ובחזקתיהו קימא ואין מקבלין 
עדים שלא בפני בעל דין, אלא השתא אהדרה לארעא 
נהליהו ולכי גדלי יתמי אשתעי דינא בהדיהו, או תביא 
עידי חזקה גמורה או תוציא שטר חובך ותשבע ותפרע.#
 ומשכחת לה נמי כגון דאכלה שני חזקה לאחר מיתת 
אבוהון, וכגון דליכא ראיה דהא ארעא דיתמי היא אלא 
מחמת האי קלא, דאי לאו האי קלא, מגו דאי בעי אמר 
דידי הות מהימן דהא ליכא עדים דאבוהון דיתמי היא, כי 
אמר של אביכם היתה ולקחתיה ממנו נאמן. ומגו דיכיל 
למימר לקוחה יכיל למימר זוזי אחריני אית לי גביה. אלא 
השתא דנפק עלה קלא דארעא דיתמי היא אהני קלא 
לאחזוקה בדיתמי כדברירנא לעיל, הלכך אע"ג דמייתי נמי 
רבה בר שרשו עידי חזקה ולא כלום הוא. חדא דאין 
מקבלין עדים שלא בפני בעל דין, ועוד דאין מחזיקין 
בנכסי קטן. והיינו דאמר ליה אביי לקוחה היא בידי לא 
מצית אמרת דהא נפק עלה קלא דארעא דיתמי היא, וכיון 
דאיתחזקה לה בארעא דיתמי לא קימא לך חזקה בגוה דאין 
מחזיקין בנכסי קטן, אלא השתא אהדרה נהליהו ולכי גדלי 
יתמי תא אשתעי דינא בהדיהו ותשבע על שטר חובך 
ותפרע, דאלו השתא אפילו בשבועה נמי לא דקימא לן 
(ערכין כב,א) אין נזקקין לנכסי יתומים אלא אם כן היתה 
רבית אוכלת בהן.#
 אי נמי משכחת לה כגון דלא אכלה שני חזקה כלל, והוא 
דליכא ראיה דהאי ארעא דאבוהון דיתמי הואי, דאי לאו 
קלא מגו דאי בעי אמר מעיקרא דידי הות כי אמר לקוחה 
היא בידי אי נמי זוזי יתירי אית לי גביה מהימן, השתא 
דנפק עלה קלא דארעא דיתמי הוא אתחזקא לה בדיתמי 
ולא מצי למימר לקוחה היא בידי דהא לא אכלה שני חזקה 
כלל, וכי טעין נמי זוזי אחריני אית לי גביה לא מהימן דהא 
ליתיה למגו כלל.#
 והני תלתא אנפי דפרישנא להאי עובדא כולהו לענין 
דינא הילכתא נינהו, מיהו פשטיה דעובדא לא משמע אלא>י< 
כפירושא בתרא. דאי כפרושא קמא אי נמי לפירושא תנינא 
לא רהיט ליה פשטיה דעובדא שפיר, דאי הוה אתי מכח 
חזקה לא הויא סגיא דלא לימא ליה רבה בר שרשו לאביי 
דאכלה שני חזקה, דכולהו  הני עובדי דאתי בהו בעל דין 
מכח חזקה לא סגיא דלא מפריש בהו דאכלתה שני חזקה, 
ומדלא איכפל רבה בר שרשו לאודועיה לאביי אלא דאכלה 
שני משכנתא, למימר דשלמי להו שני משכנתא ולא הוה 
אכיל לה השתא מחמת  משכנתא אלא מחמת הנך זוזי 
יתירי [ד]הוו ליה גביה, ולא אמר ליה דאכלה שני חזקה, 
ש"מ דרבה בר שרשו לאו מכח חזקה הוה אתי אלא מחמת 
דלא הוה להו ראיה ליתמי דארעא דידהו היא. ובדין הוא 
דהוה יכיל למימר מגו דאי בעינא אמינא דידי היא 
מהימננא, והאי דנקט לקוחה היא בידי משום דלא מצי אמר 
דידי הות מעיקרא משום דידיעא מילתא דלא נחית לה אלא 
משנים מועטות ואמטול הכי נקט לקוחה היא בידי. ועוד 
מדלא אצטריך אביי למימר ליה אלא לקוחה היא בידי לא 
מצית אמרת דהא נפק עלה קלא דארעא דיתמי היא, ש"מ 
דלאו משום דאין מקבלין עדים שלא בפני בעל דין קאמר 
ליה ולא משום דאין מחזיקין בנכסי קטן, דא"כ לא הוה 
סגיא דלא הוה א"ל עיקר טעמא דקא דחי לה לחזקתיה, 
דאלו טעמא דנפק עלה קלא דארעא דיתמי היא אכתי לאו 
טעמא הוא, דהא כל תובע נמי אע"ג דאית ליה ראיה 
דארעא דידיה היא אתיא חזקה דנתבע ומרעא לה לראיה 
דתובע, ואם איתא דרבה בר שרשו מכח חזקה הוה אתי לא 
סגיא דלא הוה מודע ליה אביי מהאי טעמא מבטיל לה 
לחזקתיה, ומדלא אמר ליה אלא משום דנפק עלה קלא 
דארעא דיתמי היא ש"מ דלאו מכח חזקה הוה אתי אלא 
מחמת דלא הויא להו ראיה ליתמי. וכיון דאמר ליה אלא 
השתא אהדרה ניהליהו, לאו למימרא דלכי גדלי אכתי מצי 
טעין בגוה אלא לאיפרועי מינה זוזי, דאלו השתא אפילו 
לאיפרועי נמי לא כדברירנא.#
 ועוד דקשיא לפירושא תנינא דמוקים לה בדאכלה שני 
חזקה לאחר מיתת אבוהון, היכי דמי, אי הוה סבר רבה בר 
שרשו דליכא סהדי דארעא דיתמי היא (לימ') [למה] ליה 
למיתי מכח חזקה, בלאו הכי נמי הוה מהימן, ואי דהוה 
סבר דאיכא סהדי דארעא דיתמי היא, ובעיקר דינא הוה 
טעי, דלא הוה ידע דאין מחזיקין בנכסי קטן, אמאי איכפל 
אביי למימר ליה דהא נפק עלה קלא דארעא דיתמי היא, 
הא איהו נמי אדעתא דהכי הוה נחית והוה סבר דקימא ליה 
חזקה בנכסי קטן, ואדרבה עיקר מילתא דלא הוה ידע הוה 
ליה למימר ליה, דלימא ליה הכי, לקוחה היא בידי לא 
מצית אמרת דאין מחזיקין בנכסי קטן. אלא מחורתא דהאי 
עובדא כפירושא בתרא. מיהו ודאי כלהו הני תלתא 
פירושי לענין דינא הילכתא נינהו. #
>גא.<#
ושמעינן מינה אליבא דהני תרי פירושי בתראי, דמאן 
דאכיל ארעא ואתי ונפק עליה קלא ארעא דפלניא הוא 
דקאכיל בקלא דלא פסיק, ואתא ההוא פלניא וקא תבע 
ליה, מחייבינן ליה לנתבע לאיתויי ראיה דדידיה היא 
בעידי חזקה או בשאר אנפי דראיות, ואי לא מפקינא לה 
מיניה ומוקמינן לה בידא דההוא פלניא דנפק עליה קלא 
דארעא דידיה היא, דארעא בחזקתיה קימא ולא מפקינן לה 
מיניה אלא בראיה.#
 וכי תימא ומנא תימרא דכי אהני קלא למהוי כראיה 
דארעא דיתמי היא, ודילמא למהוי כמחאה, לא ס"ד, חדא 
מדאמר ליה אביי לקוחה היא בידי לא מצית אמרת דהא 
נפק עלה קלא דארעא דיתמי היא, אלמא כי אהני קלא 
לברורי דארעא דיתמי היא (ו)הוא דאהני, דאי למהוי 
כמחאה למה ליה לאביי למימר ליה מילתא דאתיא מכלליה 
דקלא, הוה ליה למימר ליה דהא נפק עלה קלא דארעא 
דיתמי קאכלת. ועוד אי למהוי כמחאה, דאחזיק בה 
אימתי, אי בחיי אבוהון, הא מדקאמרינן נפק עלה קלא 
דקאכיל ארעא דיתמי וקאמר ליה אביי נמי לקוחה היא 
בידי לא מצית אמרת דהא נפק עלה קלא דארעא דיתמי 
היא, ש"מ דכי נפק קלא לבתר דנפלי להו נכסי קמי יתמי 
הוא דנפק. וא"כ כיון דאכלה שני חזקה בחיי אבוהון אפי' 
תימא נמי דקלא כמחאה דמי הויא לה מחאה לאחר שני 
חזקה ולא מהניא ולא מידי, דטפי מתלת שנין לא מזדהר 
איניש בשטריה ומצי אמר אי הוה מחית בתוך שלש הוה 
מזדהרנא בשטרא. ואי דאחזיק בה לאחר מיתת אבוהון, 
היכי דמי, אי דאיכא סהדי דהאי ארעא דאבוהון היא מאי 
איריא דנפק עלה קלא דארעא דיתמי היא, כי לא נפק עלה 
קלא נמי לא בעי מחאה, דאין מחזיקין בנכסי קטן. אלא 
לאו דליכא סהדי דאבוהון היא. ולמאי אהני לי האי קלא, 
אי למהוי כמחאה, כיון דליכא ראיה דארעא דיתמי היא כי 
איכא מחאה נמי מאי הוי, נהי דמהניא מחאה לבטולי 
חזקה, כי ליכא חזקה נמי כיון דלית להו ליתמי ראיה 
דדידהו היא אע"ג דלית ליה חזקה לרבה בר שרשו נמי לא 
מפקינן לה מיניה. אלא על כרחיך כי אהני לן קלא למהוי 
להו ליתמי ראיה דהאי ארעא דיתמי היא כדברירנא.#
>גא.< #
ודיקא נמי מדשני אביי בגופיה דקלא ונקט מילתא 
דאתיא מכלליה, דכי נפק קלא דקאכיל ארעא דיתמי הוא 
דנפק ואלו אביי לא אמר ליה לרבה בר שרשו אלא דהא 
נפק עלה קלא דארעא דיתמי היא, ואי למהוי כמחאה 
לישנא דקלא גופיה הוה ליה למימר, דהא נפק עלך קלא 
דקאכלת ארעא דיתמי, דהוא לישנא דשייך טפי במחאה, 
כדאמרינן לקמן (לח,ב) היכי דמיא מחאה פלניא גזלנא הוא 
דאכיל לה לארעאי בגזלנותא ולמחר תבענא ליה בדינא 
הויא מחאה, אלא מדשבקינן ללישנא דנפק ביה קלא ונקט 
מילתא דאתיא מכלליה ש"מ דלאו למהוי כמחאה הוא 
דאיצטריך ליה אלא לברורי דארעא דיתמי היא הוא 
דאיצטריך ליה, דכל היכא דאיתחזקה האי ארעא בשמיה 
דפלניא בחזקת שהיא שלו ראיה היא, כדברירנא בהאי 
פירקא גבי זה אומר של אבותי וזה אומר של אבותי (לעיל 
לא,א סי' לח), והכא כיון דנפיק עלה קלא דארעא דיתמי היא 
איתחזקא לה בדיתמי ומיחייב נתבע לאייתויי ראיה היכי 
אתיא לידיה כדברירנא לעיל:#
.כע>א.<>ש.<>ס<>פ:ר.<ידרמה#
.כע>א.<>ש.<>ס<בבא בתרא לג,א - לג,ב#
.כע>א.<>ש.<>ס<~>ס<#
.זע>א.<>ש.<>ס<>פ:ר.<ידרמה#
.זע>א.<>ש.<>ס<בבא בתרא לג,א - לג,ב#
.זע>א.<>ש.<>ס<~>ס<#
.דח#
נב. והאי דאמר רבה בר שרשו אמינא אי מהדרנא לה 
לארעא ליתמי ואמינא דזוזי יתירי אית לי גבי 
אבוהון אמור רבנן הבא ליפרע מנכסי יתומים לא יפרע 
אלא בשבועה אלא אכבשיה לשטר משכנתא ואוכלה שיעור 
זוזא דמגו דאי בעינא אמינא לקוחה היא בידי מהימננא כי 
אמינא דזוזי יתירי אית לי גביה מהימננא, (ד)שמעת מינה 
דאי אמר לקוחה היא בידי הוה מהימן בלא שבועה, דאי 
בשבועה (לימא) [למה] ליה כולי האי, ליפיק שטר חוביה 
ולשתבע וליגבי, ועוד הא איהו קאמר בהדיא דכי הוה 
משתמיט מלאהדורה לארעא ליתמי ולמתבעינהו בשטר 
חוב משום חיוב שבועה הוא דהוה משתמיט, וממילא 
שמעת דאי הוה מהימן למימר לקוחה היא בידי מהימן בלא 
שבועה, דאפילו שבועת היסת נמי ליכא. וטעמא דמילתא 
משום דיתמי קטנים הוו ואין נשבעין על טענת חרש שוטה 
וקטן, ולכי גדלי נמי לא מחייב לאשתבועי אטענתייהו דהא 
לא בריא להו דלא זבנה אבוהון ניהליה ולא משבעינן 
שבועת היסת אלא אטענת בריא. אבל ודאי מאן דמערער 
אארעא דקיימא בידא דחבריה ובריא ליה לתובע  דנתבע 
שיקרא קא טעין, לא שנא אית ליה לתובע ראיה ולא שנא 
לית ליה, ולא שנא אית ליה לנתבע חזקה בגווה ולא שנא 
לית ליה, אע"ג דהוי דינא לאוקומה לארעא בידא דנתבע 
מכח חזקה דאית ליה, אי נמי מחמת דלית ליה לתובע 
ראיה דדיליה היא דמהימנינן ליה לנתבע משום הפה שאסר 
הוא הפה שהתיר, לא מיפטר אלא בשבועה אי נמי בראיה 
ברורה. ואי לוקח או יורש הוא דלא בעו טענה לא 
משבעינן להו אלא דלא ידעי. ואע"ג דלא קא טעין תובע 
ברי לי דאינהו ידעי דהאי ארעא דידי היא מחמת כך וכך, 
כיון דאמר בריא לי דהאי ארעא דידי היא, דאשתכח דקא 
טעין טענת ברי בעיקר ממונא משבעינן להו היסת דלא 
ידעי, כשאר תביעות שבעולם היכא דאמר ליה מנה לי 
בידך והלה אומר איני יודע דמשתבע דלא ידע. ואי לא 
אמר בריא לי מחרים סתם על כל מאן דנקיט מממוניה 
מדעם. וכן מנהגא דכולהו רבוותא בתראי היכא דאתי 
תובע בטענת ספק דמחרים סתמא באפיה דבעל דיניה. 
והוא הדין היכא דהוי דינא לאהדוריה ליה ארעא לתובע, 
מצי נתבע לאשבועיה אהני אנפי דאמרן.#
 #
וכי תימא בין גבי תובע בין גבי נתבע היכי משבעינן 
להו, והא אין נשבעין על הקרקעות. לא תיקשי לך, דאי 
איכא לפלוגי בשבועה בין מטלטלין לקרקעות, הני מילי 
בשבועה דאורייתא, אבל בשבועה דרבנן לא פלוג רבנן בין 
מטלטלין לקרקעות. תדע דגרסינן בפרק הכותב (כתובות 
פז,ב) גבי עד א' מעידה שהיא פרועה לא תפרע אלא 
בשבועה סבר רמי בר חמא למימר שבועה דאורייתא, 
דכתיב לא יקום עד אחד באיש לכל עון ולכל חטאת [לכל 
עון ולכל חטאת] הוא דאינו קם אבל קם הוא לשבועה, אמר 
רבא שתי תשובות בדבר חדא דכל הנשבעין שבתורה 
נשבעין ולא משלמין והאי נשבעת ונוטלת היא ועוד אין 
נשבעין על כפירת שעבוד קרקעות, אלא אמר רבא 
מדרבנן דפרע דאיק דמיפרע לא דאיק ורמו רבנן שבועה 
עלה כי היכי דתידוק, דשמעת מינה דבשבועה דרבנן לא 
שאני לן בין מטלטלין לקרקעות ולעבדים ולשטרות, והוא 
הדין בשבועת היסת, דאידי ואידי תקנתא דרבנן היא. ועוד 
דעיקר תקנתא דשבועת היסת כי איתקן משום חזקה דאין 
אדם תובע אלא אם כן יש לו איתקן, והאי טעמא כי היכי 
דשייך במטלטלי הכי נמי שייך בקרקעות ועבדים 
ושטרות. תדע נמי דהא הקדשות מכלל דברים שאין 
נשבעין עליהן שבועת התורה נינהו, ואפילו הכי תקינו להו 
רבנן שבועה כדי שלא יזלזלו בהקדשות, כדאיתא בפרק 
הזהב (ב"מ נח,א).#
ושמעינן נמי דאע"ג דקיימא לן אין נזקקין לנכסי 
יתומים, הני מילי למגבא מינייהו, אבל אי תפיס בעל חוב 
מידי דאיכא להימוניה עליה משום מיגו ואפילו קרקע, לא 
מפקינן מיניה, דהא ה(י)כא דביתומים קטנים [עסקינן], 
מדקאמר ליה ולכי גדלי יתמי תא אשתעי דינא בהדייהו, 
וטעמא דלא מצי למימר לקוחה היא בידי, הא לאו הכי 
מהימן עלה משום מיגו, ואפילו במקרקעי, וכל שכן 
במטלטלי:#
#
נג. קריביה דרב אידי בר אבין שכיב ושבק דיקלא אתא 
רב אידי בר אבין אמר אנא קריביה אתא 
ההוא גברא אמר אנא קריביה טפי אייתי רב אידי בר אבין 
סהדי דאיהו קריב טפי אוקמיה רב חסדא בידיה אמר 
להדר לי פירי דאכל מההוא יומא ועד השתא אמר רב 
חסדא זהו שאומרין עליו אדם גדול אמאן קא סמיך 
באכילת הפירות אהאי האי הא קאמר אין אכלי ודידי 
אכלי דהא קאמר דאיהו מקרב טפי. ומגו דאי בעי אמר לא 
אכלי, דהא ליכא סהדי דאכל, יכיל למימר אין אכלי ודידי 
אכלי. אביי ורבא לא סבירא להו הא דרב חסדא [לג,ב] 
כיון דאודי אודי. כלומר כיון דאודי דאכל תו לא מהימן 
למימר דידי אכלי, דהא איכא סהדי דלאו דידיה נינהו, ומה 
לי לשקר במקום עדים לא אמרינן. וקיימא לן כאביי ורבא. 
וטעמא דמילתא, דכי אמרינן הפה שאסר הוא הפה שהתיר 
היכא דליכא עדים דמכחשי ליה במה שהתיר, אבל היכא 
דאיכא עדים דמכחשי ליה נמצא שאסר את עצמו ולא 
התיר ולפיכך חייב.#
 נ"א  קריביה דרב אידי בר אבין שכיב ושבק דיקלא 
כי קא שכיב אמר להוי לקריבי. ולפום הדין נוסחא 

