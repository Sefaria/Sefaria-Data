אורכתא ואפיק מיניה דנתבע בדין, לא מצי מלוה למהדר 
עליה דלוה זימנא אחריתי. וכן בזמן שמת המלוה בינתים 
והלך המורשה והוציא מן הלוה בחזקת שהמלוה קיים, אין 
היתומים יכולין להוציא מן הלוה פעם אחרת, דמאי הוה 
ליה למעבד. ואי אמרת יכלי לאפוקי מיניה, היכי תקינו 
רבנן אורכתא, והא אתי בה נתבע לידי פסידא. והני מילי 
באורכתא דיכיל לאפוקי בה בדינא, אבל בשליחותא 
גרידתא דלא יכיל שליח לאפוקי בה בדינא מיניה דנתבע 
בעל כרחיה, אי בטלה מלוה לשליחותיה ואזל שליח ויהיב 
ליה לוה זוזי בשליחותיה דמלוה, הכא נמי מלוה הוא 
דאפסיד אנפשיה, דלא הוה ליה לשווייה שליח מעיקרא, 
ומצי לוה למימר ליה אנא שליחותך עבדי, אבל ודאי אם 
מת המלוה בנתים ובא השליח ונטל מן הלוה בחזקת 
שהמלוה קיים הרי הלוה חייב לשלם ליתומים והשליח 
משלם ללוה, דמאי הוה להו ליתמי למעבד, לוה הוא 
דאפסיד אנפשיה דיהיב ליה לשליח בשליחותא גרידתא. 
והיינו דאמרי' בבבא קמא בפרק הגוזל (קד,ב) דילמא אדהכי 
והכי נח נפשיה דרבי אבא ונפלי זוזי קמי יתמי והתקבלתי 
דרבי אבא ולא כלום הוא:#
#
ג. שלש ארצות לחזקה יהודה ועבר הירדן וגליל כיצד 
היה  עומד ביהודה והחזיק בגליל בגליל והחזיק 
ביהודה אינה חזקה עד שיהא עמו במדינה א"ר יהודה לא 
אמרו ג' שנים אלא כדי שיהא באספמיא יחזיק שנה ילך 
ויודיעו שנה ויבא לשנה אחרת. מאי ג' ארצות לחזקה, 
שלש ארצות חלוקות לחזקה, שאין מחזיקין מזו לזו. 
כיצד, היה בעל הקרקע ביהודה והחזיק זה עליו בגליל, או 
שהיה בגליל והחזיק זה עליו ביהודה, אינה חזקה עד שיהא 
עמו (בהד') [במדינה], כלומר שיהא עמו יום אחד מאותן ג' 
שנים שחזקה עולה בהן באותו (דרך) [כרך] עצמו שהקרקע 
שהחזיק בה המחזיק בתוכו, כדי שידע זה [שירד זה] לתוך 
שלו וימחה. דאי באותה מלכות, מכדי בשלש ארצות 
איירינן, האי עד שיהא עמו במדינה, באותה הארץ מיבעי 
ליה, כדקתני התם (כתובות קי,א) גבי נשואין. אלא מדפתח 
בארץ וסיים במדינה ש"מ באותה מדינה ממש קאמר, 
דבעינן דלהוי בעל הקרקע בהדי האי מחזיק בההיא מתא 
חד יומא מהנך שני דקימא ליה חזקה בגויהו.#
#
 מיהו כי בעי תנא עד שיהא עמו באותה מדינה, היכא 
דהוי עיקר דירתו של בעל הקרקע [ביהודה] והחזיק עליו 
המחזיק בגליל ולא בא בעל הקרקע בתוך שני חזקה לגליל 
לדור שם אלא לעשות צרכיו ולחזור ליהודה, דכי האי 
גוונא לא סגיא ליה למחזיק בביאת בעל הקרקע לגליל, 
דכיון דלאו לעיוני במילי דאית ליה באותה מדינה אתא, 
דהא לא מטא להתם אלא לעיוני בשאר עיסקי דעלמא 
אתא, בעיסקיה טריד ולא ידע דהאי נחית לגו ארעיה 
דנימחי, ואמטול הכי לא קיימא ליה חזקה למחזיק עד שיהא 
עמו באותה מדינה יום אחד מאותן ג' שנים והוא דלא הוה 
טריד בשוקיה, דאם כן אפילו בתלתין יומין לא סגיא ליה 
כדמיברר לקמן (לעיל ל,א). אבל אם היתה מקצת (דידהו) 
[דירתו] של בעל הקרקע באותן שלש שנים ביהודה 
ומקצתן בגליל, אע"פ שלא היה עמו באותה מדינה באותן 
שלש שנים כלל קיימא ליה חזקה, דכיון דדייר באותה 
הארץ אפילו במתא אחריתי עיוני מעיין במילי דאית ליה 
בשאר מאתי דאותה הארץ ומשייל ומודעו ליה מאן נחית 
לגו ארעיה, דחברך חברא אית ליה וחברא דחברך חברא 
אית ליה והוה ליה למחויי ואי לא מחי איהו דאפסיד 
אנפשיה. #
תדע מדקתני רישא היה ביהודה והחזיק בגליל, טעמא 
דהיה ביהודה והחזיק בגליל בגליל והחזיק ביהודה, הא 
ביהודה והחזיק ביהודה בגליל והחזיק בגליל אע"פ שלא 
היה עמו באותה מדינה שהחזיק בה ה"ז חזקה. וההיא 
דגרסינן בירושלמי (כאן ה"ג) א"ר אלעזר אפילו שתי 
אכסניאות כגון שלומי ונמוכי וירדן מפסיק בינתים ועומד 
ורואה אחר מחזיק בשדה שלו אינה חזקה עד שיהא עמו 
באותה העיר ובאותה מדינה, טעמא אחרינא הוא, דאע"ג 
דעומד ורואה כיון דאי נמי מחי לא מטיא ליה מילתא 
למחזיק דהא לא שכיחי אינשי דאזלי מהכא להתם ומהתם 
להכא, אע"ג דלא מחי נמי לא קיימא ליה חזקה למחזיק, 
דאיבעי ליה לאסוקי אדעתיה דהאי דלא מחי ביה משום 
דידע דלא מטיא ליה מילתא למחזיק הוא ואיבעי ליה 
לאזדהורי בשטריה. ואיתא להא ואיתא להא, דעל כרחיך 
תרוייהו בעינן, חדא דלהוי בעל הקרקע בדוכתא דאפשר 
דידע דנחית האיך לגו ארעיה דלימחי, והוא דאי מחי נמי 
אפשר דמטיא ליה מילתא למחזיק, דכיון דמוכחא מילתא 
דהוה ידע והוה יכיל למחויי מחאה דמטיא ליה למחזיק 
איבעי ליה  למחויי, ואי לא מחי קיימא ליה חזקה למחזיק, 
דאמר ליה אי מחית בי הוה מזדהרנא בשטרי כדבעינן 
למימר קמן (לעיל כט,א).#
 והני מילי בשעת חירום שאין בני אדם מצויין ללכת 
מזו לזו ולהגיד, והוא הדין נמי בשאר ארצות בשעת 
חירום, אבל שלא בשעת חירום אפילו מיהודה לגליל 
ומגליל ליהודה חזקה, דחברך חברא אית ליה וחברא 
דחברך חברא אית ליה, ולא סגיא דלא שמע האי בחזקה 
דהאי והאי במחאה דהאי ואיבעי ליה למחויי. ומאי שנא 
יהודה וגליל דנקט, דסתם יהודה וגליל כשעת חירום דמו 
כדבעינן למימר קמן.#
 ורבי יהודה ורבנן בתרתי פליגי, פליגי בפניו ופליגי 
שלא בפניו. פליגי בפניו, דרבנן סברי אפילו בפניו בעינן 
שלש שנים מטעמא דעד תלת שני מזדהר איניש בשטריה, 
דלא סמכה דעתיה דלא תבע ליה איניש עד תלת שנים 
בשופי. תדע מדקתני גבי שעת חירום אינה חזקה עד שיהא 
עמו במדינה יום אחד, ואפילו הכי בעינן שלש שנים, דהא 
אחזקה דאיירי בה בריש פרקין קאי. ורבי יהודה סבר כל 
לפניו לאלתר הוי חזקה, דלא חזי איניש דאכלי ליה 
לארעיה ושתיק. ולאו משום דלית ליה לר' יהודה טעמא 
דעד תלת שני מזדהר איניש בשטריה טפי לא מזדהר, דאם 
כן למאן דמסיק ליה בגמרא דמודי רבי יהודה דמחאה שלא 
בפניו הויא מחאה, כי הוי באספמיא נמי תסגי ליה בתרתי 
שני, דכיון דבתרתי שני מידע ידיע דנחית לה מחזיק לגו 
ארעיה איבעי ליה למחויי ואי לא מחי בסוף תרתי תיקום 
ליה חזקה למחזיק. אלא משום דכי אית ליה לרבי יהודה 
האי שיעורא שלא בפניו, אבל בפניו לאלתר הוי חזקה, 
דמחזיק גופיה מכי ידע דחזי ליה מרי ארעא ושתיק סמכה 
דעתיה דתו לא תבע ליה ולא מזדהר בשטריה. ופליגי שלא 
בפניו, דרבנן סברי כל בשעת חירום כגון יהודה ועבר 
הירדן וגליל, כיון דלא שכיחן שיירתא אפילו בשני חזקה 
טובא לא קיימא ליה חזקה, משום דלא מצי למחויי מחאה 
דמטיא ליה למחזיק כדברירנא טעמא לעיל. ורבי יהודה 
סבר אע"ג דלא שכיחא שיירתא לא סגיא דלא מיקרי איניש 
דאתי על ידי הדחק ומודע ליה למחזיק, וכיון דיכיל 
למחויי מחאה דאפשר דמטיא ליה למחזיק איבעי ליה 
למחויי.#
 והיינו דקאמר ליה ר' יהודה לתנא קמא לא אמרו ג' 
שנים כו', כלומר דקאמרת דבשעת חירום אינה חזקה עד 
שיהא עמו במדינה יום אחד ואפילו הכי בעינן שלש שנים, 
לא אמרו שלש שנים אלא בשלא בפניו ומשום סירכא 
דרחוק מקום מהלך שנה כדי שיהא לדבר שהות להודיעו 
וכדי שימחה מחאה הראויה לבוא וליפול באזני המחזיק 
בתוך שלש או שיבוא ויתבע את שלו כדמפרש ואזיל. 
ודקאמרת דבשעת חירום לא קיימא ליה חזקה מטעמא דלא 
מצי למחויי מחאה דמטיא ליה למחזיק בתוך שלש, כיון 
דשכיח דאתי על ידי הדחק הויא חזקה, דאיבעי ליה 
למחויי, שלא אמרו שלש שנים אלא כדי שיהא בעל 
הקרקע באספמיא, דהיינו ספרד, ויחזיק המחזיק עליו 
בארץ ישראל שנה, וילך המגיד מהלך שנה ויודיעו שירד 
זה לתוך שלו, ויבא בעל הקרקע לשנה אחרת לתבוע את 
שלו, ואם לא רצה לבא הרי יכול למחות באספמיא בסוף 
שתים מחאה הראוייה להגיע למחזיק בסוף שלש. דשמעת 
מינה דאפילו מארץ ישראל לאספמיא דאיכא מהלך שנה 
מחזיקין, וכל שכן מגליל ליהודה דמיקרבי טפי, דאע"ג 
דלא שכיחן שיירתא לא סגיא דלא מיקרי איניש ואזיל.#
 ובדין הוא דהיכא דמיקרבי טפי לא ליבעי כולי האי, 
אלא [ד]אם כן נתת דבריך לשיעורין, דזימנין דההוא 
דמיקרב טפי לא שכיח דאתי מיניה טפי מההוא דוכתא 
דמרחק טפי. ובדין הוא דהיכא דמרחק טפי מחדא שתא 
דליבעי טפי, אלא משום דלא עביד איניש דמתרחק 
מביתיה טפי מסוגיא דחדא שתא, ולא דיברה מדת הדין 
אלא כנגד ההוה. ומאי שנא כדי שיחזיק שנה, דבבציר 
מהכי לא נפיק עלה קלא דנחית לה איניש אחרינא דלאו 
מרא קמא כי היכי דלשמע האי דאיתרמי ליה למיזל 
לאספמיא ולודעינהו לבעלים. וקיימא לן כתנא קמא 
בתרווייהו, חדא דיחיד ורבים הלכה כרבים, ועוד דבהדיא 
אפיקנא לדרבי יהודה בפירקין (לקמן מא,א) מהלכתא:#
#
צב. והא דתנן שלש ארצות לחזקה יאודה ועבר הירדן 
וגליל, דייקינן עלה מאי קסבר אי קסבר מחאה 
שלא בפניו הויא מחאה דחברך חברא אית ליה ולא סגיא 
דלא מטיא  מלתא למחזיק אפילו יהודה וגליל נמי תהוי 
חזקה, דאיבעי ליה למחויי, ואי קא סבר מחאה שלא בפניו 
לא הויא מחאה, דלא אמרינן חברך חברא אית ליה ומצי 
אמר אי הוה מחית בי הוה מזדהרנא בשטרי, אפילו יהודה 
ויהודה נמי לא תהוי חזקה, דהא לא מצי למחויי שלא 
בפניו, ואטרוחי נמי למיתי ולמחויי בפניו לא מטרחינן. 
והיינו טעמא דלא קשיא ליה אחזקה שלא בפניו דהא 
איפשיטא לן דהויא חזקה, דבשלמא גבי מחאה שלא בפניו 
אם תמצא לומר דלא הויא מחאה משום דיכיל מערער 
מיתי ולמחויי בפניו ואי לא אתי איהו דאפסיד אנפשיה אלא 
מחזיק אי אחזיק בהאי מתא בעידנא דהוה מערער במאתא 
אחריתי מאי הוה ליה למעבד, מי מצי לאיתויי למערער 
להכא. אלא על כרחיך הויא חזקה. וטעמא דיהודה וגליל 
דלא הויא חזקה משום סירכא דמוחה דלא מצי למחויי 
מחאה דמטיא ליה למחזיק. וכי תימא אי הכי אפילו יהודה 
ויהודה נמי, היינו קושיין. ואמר רבי אבא בר ממל אמר רב 
לעולם קסבר מחאה שלא בפניו הויא מחאה ומשנתנו 
בשעת חירום שנו. כלומר בשעת מלחמה שאין אדם רשאי 
לעבור ממלכות זו למלכות זו ואין בני אדם מצויין להגיד 
מחאתו של תובע למחזיק כדי שיזהר בשטרא. וכיון דלא 
אפשר ליה למחויי מחאה דלשמע בה מחזיק לא מצי מחזיק 
למטען אי הוה מחית בי הות מזדהרנא בשטרי, דאי נמי 
הוה מחי ביה לא הוה מטיא ליה מילתא לדיליה, ומסתמא 
הוה ליה למיחש לנפשיה דילמא אכתי לא אסח האי תובע 
דעתיה מיניה, והאי דלא מחי ביה משום דידע דלא מטיא 
ליה מילתא למחזיק, ואיבעי ליה לאזדהוריה בשטריה. 
ואיכא לפרושי נמי דשעת חירום משום דלא ידע מערער 
דנחית האי מחזיק לגו ארעיה הוא כי היכי דלימחי 
כדמיברר לקמן (לעיל ל,א וסי' לב) ממעשה דשוקי בראי. 
והני תרי פרושי תרויהו לענין דינא אליבא דהילכתא 
סלקי, דכל היכא דאיכא למימר דלא שמע ביה מערער 
דהאי נחית לגו ארעיה, אע"ג דהוה יכיל למחויי ביה בפני 
בני אדם שיכולין לומר לו, כי מעשה דשוקי בראי, אי נמי 
דלא אפשר ליה למחויי באנפא דמטיא ליה מילתא למחזיק, 
אע"ג דאתברר בתר הכי דשמע מערער דהאי נחית לגו 
ארעיה, לא קימא ליה חזקה למחזיק, מטעמא דאיבעי ליה 
לאזדהורי בשטריה.#
 ומאי שנא יאודה וגליל דנקט [לח,ב] דסתם יאודה 
וגליל כשעת חירום דאמי. וה"ה בשאר ארצות בשעת 
חירום, אבל  שלא בשעת חירום אפילו יהודה וגליל נמי 
מחזיקין מזו לזו, דקימא לן מחאה שלא בפניו הויא מחאה, 
הילכך אע"ג דקאי בעיר אחרת נמי קימא עליה חזקה 
דאיבעי ליה למחויי, ולא מצי אמר לא הוה יכילנא למיזל 
גבך דאימחי בך באנפך, דהא קי"ל מחאה שלא בפניו הויא 
מחאה:#
#
צג. אמר רב ענן לדידי מיפרשא לי מיניה דמר שמואל 
מיחה בפני בני אדם שיכולין לומר לו הויא 
מחאה בפני בני אדם שאין יכולין לומר לו לא הויא מחאה 
ורב סבר חברך חברא אית ליה וחברא דחברך חברא אית 
ליה. ולא סגיא דלא מטיא מילתא לגביה דמחזיק, הילכך 
מסתמא נמי הויא מחאה כו'. וסוגיין בהא כותיה דרב. חדא 
דהא אסיקנא בריש פירקין (לעיל כח,ב) דטעמא דמחאה שלא 
בפניו דהויא מחאה דאמרינן חברך חברא אית ליה, כי 
טעמיה דרב. וכבר פסק רבא מחאה שלא בפניו הויא 
מחאה. ועוד דהא אמרינן לקמן (לט,א) דאפילו אמר להו 
לעדים לא תימרו ליה הויא מחאה, מאי טעמא, לדיליה לא 
תימרו ליה לאחריני אמרו ליה, וחברך חברא אית ליה 
וחברא דחברך חברא אית ליה. והא טעמא לא סליק אלא 
לטעמיה דרב, דאי לשמואל כיון דאינהו לית להו רשותא 
למימר ליה לדיליה הוה ליה כמחאה בפני בני אדם שאינן 
יכולין לומר לו ואמאי הויא מחאה:#
צד. אמר רבא הלכתא אין מחזיקין בנכסי בורח ומחאה 
שלא בפניו הויא מחאה. ומתמהינן עלה 
תרתי אמרת, אין מחזיקין בנכסי בורח, דמצי למימר לא 
הוה יכילנא למיתי ולמחויי באפי מחזיק, אלמא מחאה שלא 
בפניו לא הויא מחאה, והדר אמרת מחאה שלא בפניו הויא 
מחאה. לא קשיא כאן בבורח מחמת ממון. מחזיקין 
בנכסיו, דאית ליה פנאי למחויי שלא בפני המחזיק, וכאן 
בבורח מחמת מרדין. אין מחזיקין בנכסיו, [דכיון] דמירתת 
לאתחזויי לאינשי ליכא דמודע ליה דהאי מחזיק נחית 
לביתיה כי היכי דלימחי ביה. היכי דמי בורח מחמת 
מרדין, דאמרו עליה דמורד במלכות הוא:#
צה. היכי דמיא מחאה אמר רב זביד פלניא גזלנא הוא 
לא הויא מחאה גזלנא הוא דקאכיל לה 
לארעאי בגזלנותא כי לא גלי אדעתיה דלבסוף דעתיה 
למתבעיה בדינא לא הויא מחאה כדמשמע ממסקנא 
דמילתיה דרב זביד. והאי דלא אשמעינן הכי מעיקרא אלא 
נקט פלניא גזלנא הוא לא הויא מחאה, לאו למימרא דאי 
אמר דקא אכיל לה לארעאי בגזלנותא הויא מחאה, דאם כן 
סופא גבי בבא דהוי מחאה אמאי איצטריך לאשמועינן 
ולמחר תבענא ליה בדינא, אלא על כרחיך משום דלא סגיא 
בלאו הכי, דכל היכא דלא גלי דעתיה דדעתיה למתבעיה 
בדינא סמכא דעתיה דמחזיק דלא תבע ליה ולא מזדהר 
בשטריה. תדע דעל כרחיך רישא דאשמעינן פלניא גזלנא 
הוא לא הויא מחאה לאו בהאי לישנא לחודיה אצטריכא 
ליה לאשמועינן, דאם כן מאי קמ"ל פשיטא, דהא לא 
משמע מהאי לישנא אי גזל מיניה ארעיה או גלימא דאיניש 
אחרינא, אלא על כרחיך כי אצטריכא ליה לאשמועינן 
היכא דפריש דקא אכיל לה לארעאי בגזלנותא הוא 
דאצטריכא ליה לאשמועינן. והאי דלא אמר לה בהדיא, 
אבבא דסופא קא סמיך, דאשמעינן דלא הויא מחאה אלא 
בהכין. ואי זבנה או אורתה או יהבה במתנה אין לך מחאה 
גדולה מזו, דהא אקנייה למאן דתבע ליה בדינא. ודוקא 
דאקנייה בפרט ולא בכלל כדבעינן למימר קמן:#
>פ:תפח <#
#
[לט,א] צו. אמר להו לא תימרו ליה לפלניא כלומר 
למחזיק, אמר רב זביד הא קאמר לא 
תימרו ליה. ולא הויא מחאה, דהא לא מטיא למילתא לגבי 
מחזיק כי היכי דליזדהר בשטריה. רב פפא אמר לדידיה 
לא תימרו ליה לאחריני אמרו ליה וחברך חברא אית ליה 
וחברא דחברך חברא אית ליה. והויא מחאה. וקיימא לן 
כרב  פפא, דסוגיין כוותיה. ושמעינן מינה דהלכתא כוותיה 
דרב דאמר אפילו מיחה בפני בני אדם שאינן יכולין [לומר] 
לו הויא מחאה:#
#
#
צז. אמרו ליה לא אמרינן ליה לפלניא. כלומר 
למחזיק, אמר רב זביד הא קאמרי דלא 
אמרינן ליה. ולא הויא מחאה. רב פפא אמר לדידיה הוא 
דלא אמרינן ליה לאחריני אמרינן ליה וחברך חברא אית 
ליה וחברא דחברך חברא אית ליה. הלכך הויא מחאה. 
וקי"ל כרב פפא דסוגיין כוותיה:#
#
#
צח. אמר להו לא תיפוק לכו שותא. כלומר אל יצא 
מפיכם דבר. הא קאמר להו לא תיפוק לכו 
שותא. ולא מצו אמרי מידי לא למחזיק ולא לאחרינא, 
הלכך לא הויא מחאה:#
#
צט. אמר[ו] ליה לא פלטא לן שותא. כלומר היכא 
דלא אזהרינהו מאריה מחיתא דלא תיפוק 
להו שותא, אלא אינהו הוא דאמרי ליה מדעתא דנפשייהו 
לא נפקא לן שותא, אמר רב פפא הא קאמרי דלא פלטא 
לן שותא. ולא הויא מחאה. רב הונא בריה דרב יהושע 
אמר כל מילתא דלא רמיא עליה דאיניש אמר לה ולאו 
אדעתיה. והני סהדי נמי כיון דלא רמיא עלייהו דלא תיפוק 
להו שותא, דהא לא פקדינהו מאריה מחיתא בהכי, אלא 
אינהו הוא דאמרי הכי מדעתא דנפשייהו ולא רמיא עלייהו 
לקיומי מימרייהו, עבידי דאמרי לה למחזיק או לאיניש 
אחרינא ולאו אדעתייהו, הלכך מסתמא נמי הויא מחאה:#
#
#
#
ק. אמר רבא אמר רב נחמן מחאה שלא בפניו הויא 
מחאה איתביה רבא לרב נחמן אמ"ר יהודה לא 
אמרו שלש שנים אלא כדי שיהא באספמיא ויחזיק שנה 
וילכו ויודיעוהו שנה ויבוא לשנה אחרת ואם איתא 
דמחאה שלא בפניו הויא מחאה (לימא) [למה] לי דאתי 
ליתיב אדוכתיה התם באספמיא ולימחי. דבההוא שיעורא 
דיכיל איהו למיתי יכיל ההוא דשמע במחיתיה למיתי בתוך 
שלש ולמימר ליה למחזיק, ואדתני ויבוא בשנה אחרת, כי 
היכי דתני רישא גבי חזקה ילכו ויודיעוהו שנה, ליתני נמי 
גבי מחאה וימחה ויבואו ויודיעוהו למחזיק לשנה אחרת, 
אלא מדאצריכוה תנא לבעל הקרקע למיתי ש"מ למחות 
בפניו הוא צריך. ואפילו תנא קמא לא פליג עליה דרבי 
יהודה אלא בשעת חירום דכיון דלא מפי למיתי ולמחויי 
בפניו לא הויא חזקה, ורבי יהודה סבר כיון דמצי למיתי על 
ידי הדחק הויא חזקה דאיבעי ליה למיתי, אבל מחאה שלא 
בפניו דכולי עלמא לא הויא מחאה. ופריך התם עצה 
טובה קמ"ל כי היכי דליתי ולשקול ארעא ופירי. כלומר 
לעולם אימא לך דכולי עלמא מחאה שלא  בפניו הויא 
מחאה, ובדין הוא דהוה ליה למיתני וילך ויודיעו שנה 
וימחה ויבואו ויודיעוהו למחזיק לשנה אחרת, והאי דקתני 
ויבוא לשנה אחרת דמשמע מערער גופיה, לאו למחויי 
בפניו קאמר אלא למתבעיה בדינא קאמר, ועצה טובה 
קמ"ל כי היכי דליתי ולשקול ארעא ופירי בשנה השלישית 
מקמי דליכלינהו מחזיק, דקשה גזל הנאכל להחזיר. רבא 
ורב נחמן לית להו הך סוגיא דלישנא קמא (לעיל לח,ב) דרב 
דמוקי פלוגתא דתנא קמא ורבי יהודה במחאה שלא בפניו, 
אלא לרבא למאי דס"ד מעיקרא לאותביה לרב נחמן קסבר 
דכולי עלמא לא הויא מחאה, ולרב נחמן דקא משני ליה 
דכולי עלמא הויא מחאה, וכי פליגי בה בשעת חירום 
פליגי כדפרישנא במתני' (לעיל סי' ג) וקי"ל כת"ק ואליבא 
דרב נחמן:#
קא. מחאה בכמה רבי חייא בר אבא אמ"ר [יוחנן] 
מחאה בפני שנים רבי אבהו אמ"ר יוחנן 
מחאה בפני שלשה. ואמרינן לימא בדרבה בר רב הונא קא 
מפלגי דאמר רבה בר רב הונא כל מילתא דמתאמרה 
באפי בי תלתא [לט,ב] לית בה משום לישנא בישא. 
לגלויה, דמאן דאמר בפני שנים אלמא מצו סהדי לגלויה 
למחזיק לית ליה דרבה בר רב רב הונא ומ"ד בפני שלשה 
אית ליה דרבה בר רב הונא. ואסיקנא דכו"ע אית להו 
דרבה ב"ר הונא ודכ"ע מחאה שלא בפניו הוה מחאה ובהא 
קא מיפלגי מאן דאמר בפני שנים קסבר סהדותא בעינן, 
ולאו למימרא דבעי לשויינהו עליה סהדי דקא ממחי 
באנפיהו, דהא משמעתיה דרב זביד לא משמע הכי, אלא 
לממסרה למילתא נהליהו בתורת מחאה כעין עדות 
[ד]מסתמא דעתיה לגלויה למחזיק, ואפילו בפני שנים נמי 
מצי לגלויה ולית בה משום לישנא בישא, דהא אדעתא 
דהכי קא ממחי באנפוהי.  ומאן דאמר בפני שלשה קא סבר 
גילוי מילתא בלחוד בעינן. כלומר דלא בעינן עד דמסר לה 
למילתא ניהליהו בתורת מחאה כעין עדות, אלא כיון 
דמגלי לה למילתא לאינשי אפילו בתורת שיחה בעלמא תו 
לא צריך, הלכך דוקא בפני שלשה דלית בה משום לישנא 
בישא לגלויה, אבל בפני שנים כיון דלא מסר לה למילתא 
נהליהו בתורת עדות אית בה משום לישנא בישא לגלויה 
ולא הויא מחאה. וקיימא לן כמאן דאמר בפני שנים, דהא 
רבא אמר רב נחמן קאי כוותיה כדבעינן למימר קמן. 
והשתא דקיימא לן מחאה בפני שנים וקיימא לן נמי מחאה 
שלא בפניו הויא, מחאה ש"מ סהדותא בעינן, דבעינן 
דלמסרה למילתא קמייהו בתורת מחאה כעין עדות, ואי לא 
לא הויא מחאה:#
#
קב. גידל בר מניומי הויא ליה ההיא מחיתא למחויי 
אזל ואשכחינהו לרב הונא ולחייא בר רב 
ולרב חלקיה בר טובי מחא קמיהו לשנה הדר אתא ממחי 
קמיהו אמרי ליה לא צריכא הכי אמר רב כיון שמיחה שנה 
ראשונה שוב אינו צריך ואיכא דאמרי אמר ליה חייא בר 
רב תנינא כיון שמיחה פעם ראשונה שוב אינו צריך. האי 
מעשה דגידל בר מניומי דמחי באפי תלתא, לרווחא 
דמילתא הוא דעבד, ולא ילפינן מינה דבעינן תלתא. והני 
תרי לישני דאתאמרו בה חד טעמא נינהו ולא פליגי אלא 
בלישנא, מר מתני שנה ראשונה ומר מתני פעם ראשונה, 
מר אמר לה משמא דרב ומר אמר לה משמא דסתם 
מתניתא.#
 אמר ריש לקיש משום בר קפרא וצריך למחות בסוף 
כל שלש ושלש. כלומר, דכי אמר רב כיון שמיחה פעם 
ראשונה שוב אינו צריך, להנך שלש שנים קאמר, ולאפוקי 
מדגידל בר מניומי דסבר [דצריך] למחויי בכל שתא ושתא, 
מיהו צריך למחות בסוף כל שלש ושלש, כי היכי דלא 
לשלמו ליה שלש שנים בלא מחאה, דאי אכלה שלש שנים 
רצופות בלא מחאה קיימא ליה חזקה בגויהו, דמדלא מחי 
בהני תלת שני בתרייתא מוכחא מילתא דהך מחאה 
דמעיקרא לית בה מששא ומעיקרא שיקרא קטעין, ואמטול 
הכי לא אזדהר מחזיק בשטריה. והוא הדין היכא דמיחה 
בתחילת כל שלש ושלש שפיר דמי, דהא לא שלמי ליה 
שלש שנים בלא מחאה, אלא ריש לקיש עצה טובה קמ"ל, 
דאי מחי בתחילת כל שלש נפישי להו מחאות דב"ד 
שני בעי שתי מחאות, דכי מחי מעיקרא בתחילת שלש 
ראשונות צריך למחויי בתחילת שנה רביעית דלא ליחלפו 
להו בין מחאה למחאה שלש שנים שלימות, ואי מחי זימנא 
קמייתא בסוף שלש אפילו בחמש שני נמי בחדא מחאה 
דסוף שלש סגיא דהא לא שלמן להו שלש שנים גביה בלא 
מחאה.#
 תהי בה ר' יוחנן וכי גזלן יש לו חזקה. ומתמהינן גזלן 
ס"ד. אימת איתחזק האי גברא בגזלנות דלא תהוי ליה 
חזקה, אלא אימא כגזלן יש לו חזקה. כלומר מי שהוא 
חשוב כגזלן מחמת דמחו ביה בעלים ושוויוהו כגזלן 
דקאמרי פלניא גזלנא הוא דקאכיל לה לארעאי בגזלנותא 
ולמחר תבענא ליה בדינא, היכא תהוי לה חזקה, אפילו 
קיימא בידיה כמה שנים בלא מחאה תסגי ליה במחאה 
קמייתא דשווייה כגזלן.#
 הדין הוא מאי דאשכחן בהאי עניינא בנוסחי דגמרא 
דילן. ולפום הני נוסחי משמע דהלכתא כרבי יוחנן, דכל 
היכא דפליגי ריש לקיש ור' יוחנן הלכתא כרבי יוחנן לבר 
מהנהו תלת. מיהו חזינא להו לרבנן קשישי דהוו גרסי 
בהאי שמעתתא מילתא דליתא בנוסחי דידן, דהוו גרסי 
אמר רבא הלכתא צריך למחות בסוף כל שלש ושלש, 
והא מילתא אשכחן לה בהלכות גדולות דמר רב שמעון 
קיארא ז"ל (ב"ב עמ' ) ובסוף מקח וממכר דרבינו האיי 
גאון (דיני החזקות ענין יג), ואף רבינו יוסף הלוי ן' מיגאש 
אייתי מינה ראיה בפירושא דיליה. וכיון דתליא [ב]אשלי 
רברבי חיישינן למימריהו ותלינן טיעותא בנוסחי דילן. ואף 
רבינו יצחק אלפאסי ז"ל פסק דצריך למחות בסוף כל שלש 
ושלש, מיהו משמע דלא הוה גריס לה להא דרבא, 
מדאייתי לה לדריש לקיש ולא אייתי לה להא דרבא. ולא 
תיקשי לן פלוגתא דריש לקיש ור"י, דשאני הכא דריש 
לקיש משום בר קפרא קאמר לה, והויא לה פלוגתא דבר 
קפרא ור"י ולאו פלוגתא דר"ל ור"י היא:#
#
קג. תני בר קפרא ערער וחזר וערער וחזר וערער אם 
מחמת טענה הראשונה ערער אין לו חזקה ואם 
לאו יש לו חזקה. ומשכחת לה בין שערער בתחלת שלש 
ראשונות וחזר וערער בתחלת שלש אמצעיות וחזר וערער 
בתחלת שלש אחרונות, בין שערער בסוף שלש וחזר 
וערער בסוף שלש, דאם מחמת טענה הראשונה ערער, 
דבכולהו מחאות דיליה הוה קאמר דמגזל גזלוה מיניה אי 
נמי דמשכנה גביה אי נמי באריס הורדתיו, מחאותיו 
מחאות, ואין למחזיק חזקה עד שיאכלנה שלש שנים בלא 
מחאה. ואם לאו, כגון ששינה בטענותיו, בראשונה בא 
בטענת גזלנות ובשניה בטענת משכנותה ובשלישי בטענת 
אריסות, אי נמי איפכא, כיון דשאני מערער טענתיה תרי 
זמני איתחזק ליה בשקרנותא ויכיל מחזיק למימר כיון 
דחזאי דשני טענתיה בשנייה  ובשלישית אתברר גבאי 
דליכא מששא בפומיה ותו לא אזדהרי בשטריה. מיהו היכא 
דערער בתחלת שלש ראשונות ובתחלת שלש אמצעיות 
ובתחלת שלש אחרונות קיימא ליה חזקה בג' אמצעיות, 
דהא מקמי דשלמן איתברר דשאני בטענתיה תרי זימני ותו 
לא אזדהר מחזיק בשטריה. אבל היכא דערער בסוף שלש 
ראשונות ובסוף שלש אמצעיות ובסוף שלש אחרונות, 
אע"ג דשני בטענתיה תרי זימני לא קיימא ליה חזקה 
למחזיק אלא בשלש אחרונות דאיתחזק בהו מערער 
בשקרנותא, ואע"ג דמחא בגויהו, דיכיל מחזיק למימר כיון 
דחזאי דהוה משני טענתיה בשניות ובשלישיות אתברר 
גבאי דלא הוה מששא בפומיה ולא אזדהרי בשטריה בתר 
הכי טפי. מידי דהוה אתלת שני קמיתא דכי חלפי תלת 
שני בלא מחאה קאמרינן דתו לא מזדהר בשטר זה ואע"ג 
דתבעוה ביומא קמא דלאחר שלש יכיל למימר שטרא הוה 
לי ואירכס, הכא נמי כיון דאתברר ליה בתרי זימני [ד]הוה 
משני בטענתיה תו לא אזדהר בשטריה. אבל ראשונות 
ואמצעיות כיון דאכתי לא אתחזק ערער בשקרנותא ואכתי 
הוה רמיא מילתא עליה דמחזיק לאזדהורי בשטריה לא 
קיימא ליה למחזיק חזקה בגוייהו. ומסתברא דאפילו לרבי 
יוחנן דאמר כיון שמיחה פעם ראשונה שוב אינו צריך, 
איתא להא מתני', דמצי לאוקומה כגון דלא מחי מחמת 
גזלנות אלא לבסוף. מיהו אליבא דהלכתא לא שנא הכי ולא 
שנא הכי כל היכא דשני בטענתיה תרי זימני, בין שמיחה 
בתחילת כל שלש ושלש בין שמיחה בסוף כל שלש ושלש, 
כיון דחשבינן ליה למחאה שלישית כמאן דליתה קיימא ליה 
חזקה בתלת שני דבתר ההוא יומא דמחאה שנייה 
כדפרישנא טעמא לעיל.#
 מיהו [הני מילי] דוקא היכא דמוכחא מילתא מגו מחאות 
אחרונות דעקר להו לקמיאתא מעיקריהו לגמרי, דבכל חדא 
מאחרונות קא טעין דמעיקרא כי נחית לה מחזיק בתורת 
ההיא מילתא דקא טעין השתא בעידן מחיתיה קא נחית 
לה. אבל היכא דלא מוכחא מילתא מכל חדא מיניהו דעקר 
להו לקמיאתא אלא דנחית לה השתא בתורת ההיא מילתא 
דקא טעין השתא בעידן מחיתיה, כל חדא מיניהו לשני 
חזקה דידה מחאה מעלייתא היא, דאטו מי לא עביד איניש 
דמחית אריסא לארעיה תלת שני ובתר הכין ממשכין ליה 
גביה תלת שני ובתר דאכיל לה שני משכנתיה איפשר 
דכביש ליה לשטר משכנתיה ובעי למגזלה וטעין לקוחה 
היא בידי כי מעשה דפרדיסא, ומאי אית ליה למרי ארעא 
למעבד, אלא למחויי בכל תלת שני מיניהו מחמת ההוא 
אנפא דאחתיה למחזיק בהנהו תלת שני לגו ארעא, ואי 
אמרת דכי האי גוונא נמי בעי למחויי מחמת טענה 
הראשונה, אשתכח דלא עבדו ליה רבנן תקנתא אלא 
בטענתא דשיקרא. אלא לאו ש"מ דכי האי גוונא כי טעין 
בכל מחאה ומחאה לשעתא טענתא באנפא נפשא מחאה 
מעליתא היא ואיבעי ליה למחזיק לאזדהורי בשטריה ואי 
לא איהו דאפסיד אנפשיה. ואפילו היכא דמחי מעיקרא 
מחמת דנחית לה בגזלנותא והדר קא מחי בתר הכי דנחית 
לה השתא באריסותא או במשכנתא מחאתו מחאה, ולא 
אמרינן ליה עד השתא חשבת ליה בגזלנותא והשתא מחתת 
ליה לגוה במשכנתא או באריסותא בלא סהדי כדאמרינן 
בפרק שנים אוחזין בטלית (ב"מ ו,א) גבי טלית, דשאני 
מטלטלי דכיון דאית להו חזקה לאלתר אם איתא דמעיקרא 
הוה בעי למגזלה מיניה לא הוה מוגר לה ניהליה השתא בלא 
סהדי, אבל הכא קרקע הוא ולא קיימא ביה חזקה אלא 
בתלת שני בלא מחאה והא מחה כדאיבעי ליה, אטו משום 
דלא שקר במחיתיה נפסדה לארעיה מיניה.#
#
 הדין הוא מחוורתא דדינא בהאי עניינא לפום נוסחי 
דידן דאשכחן בהו בהאי מתניתא דבר קפרא ערער וחזר 
וערער וחזר וערער, דמשמע דלא מתחזק בשקרנותא עד 
דמשני טענתיה תרי זימני, דאלו קמיתא לית בה שינויא. 
ורבינו יצחק בעל הלכות ז"ל ורבינו יוסף הלוי ן' מיגאש 
ז"ל תלמידיה נמי הכי הוו גרסי. אבל רבינו חננאל ז"ל 
ורבינו שמואל הצרפתי ז"ל לא הוו גרסי בה בהא מתניתא 
אלא ערער וחזר וערער אם מחמת טענה הראשונה ערער 
יש לו חזקה ואם לאו אין לו חזקה, דמשמע דאע"ג דלא 
שני בטענתיה אלא חדא זימנא אתחזק בשקרנותא ובטלה 
לה מחאה שנייה וקיימא ליה חזקה למחזיק בתלת שני 
דבתר מחאה קמייתא מהנהו טעמי דפרשינן אליבא דהך 
גירסא קמא, והוא דעקר לה במחאה שנייה לטענתיה 
קמיתא מעיקרא כדפרשינן. ומסתברא כי האי גירסא 
בתרא, דמכדי משום דשני טענתיה הוא, מה לי חדא זימנא 
מה לי תרי זימני, אימור דאמרינן בתרי זימני הויא חזקה 
לאחזוקי גופא אבל לאכחושי טענתא או לאורועה, אי 
מיתכחשא או מיתרעה בחדא זימנא מתכחשא במאה זימני 
ואי לא מיתכחשא בחדא זימנא לא מיתכחשא במאה זימני. 
ואפילו הכי לא מכרעא לן מילתא למעבד בה מעשה, 
ומספיקא לא מפקינן לה לארעא מחזקתיה דמריה קמא עד 
דמשני טענתיה תרי זימני כי טעמא דגירסא קמא:#
#
קד. אמר רבא אמר רב נחמן מחאה בפני שנים [מ,א] 
ואין צריך לומר כתובו מודעא בפני שנים 
וא"צ לומר כתובו. מה בין מחאה למודעא, מחאה לשעבר 
מודעא לעתיד. מה לשון מחאה, כאדם שממחה בחבירו 
ומערער עליו על שאוכל את שדהו או שנוטל את שלו או 
שהוא מזיקו, מודעא שמודיע לעדים שאינו מתכוין 
להקנות. כללא דמילתא, כל היכא דההוא מילתא דמסר 
קמי סהדי לזכותא דנפשיה היא אין צריך לומר כתובו, 
דאנן סהדי דמינח ניחא ליה:#
#
קה. הודאה בפני שנים וצריך לומר כתובו קנין בפני 
שנים ואין צריך לומר כתובו קיום שטרות 
בשלשה. מאי הודאה בפני שנים, הודאה מתקיימת בפני 
שנים. וצריך המודה לומר כתובו, דכל לחיובי נפשיה צריך 
לומר כתובו עד דמגלי אדעתיה דניחא ליה כדמיברר גבי 
קנין. ומאי קנין בפני שנים ואין צריך לומר כתובו, אילימא 
דאי קנו מיניה בינו לבין עצמו אע"ג דמודי ליה לא 
משתעבד, לא איברו סהדי אלא לשקרי, ועוד הא קיימא לן 
הודאת בעל דין כמאה עדים. ועוד הא מתניתא דהיה עומד 
בגורן ואין בידו מעות דקא מקשינן מינה בפרק הזהב (ב"מ 
מו,א) אי ס"ד מטבע נקנה בחליפין נקנינהו ליה אגב סהדי 
ולא פרקינן דליכא סהדי, אלמא אע"ג דליכא סהדי נמי 
משתעבד, אלא הא קמ"ל דקנין מתקיים בפני שנים, ואע"ג 
דאין חייב מודה, ואין צ"ל כתובו.#
 אמר רבא אי קשיא לי הא קשיא לי האי קנין אי 
כמעשה בית דין דמי ליבעי שלשה אי לאו כמעשה בית 
דין דמי אמאי א"צ לומר כתובו הדר אמר רבא לעולם 
לאו כמעשה בית דין דמי והיינו טעמא דאינו צריך לומר 
כתובו משום דסתם קנין לכתיבה עומד:#
#
קו. ושמעינן מהאי קושיא דרבא דכל מעשה בית דין 
לא מיקיים בפחות משלשה, ודלא 
כשמואל דאמר (סנהדרין ה,ב) שנים שדנו דיניהן דין, דהא 
הכא בדאיעבד קאי וקא קשיא לן ליבעי שלשה:#
#
קז. וש"מ דכל מעשה ב"ד א"צ לומר כתובו, ואי אודי 
בבי דינא כתבי סהדי ויהבינן ליה לתובע בלא 
דעתיה דנתבע. והוא דקבעי דוכתא ואזמנוה לדינא 
כדמיברר בפרק דיני ממונות בתרא (סנהדרין כט,ב), וכן כל 
כיוצא בזה. ממאי, מדקא מקשינן אי לאו כמעשה בית דין 
דמי אמאי א"צ לומר כתובו, דמשמע דאי הוה סבירא לן 
דכמעשה ב"ד דמי הוה ניחא לן דא"צ לומר כתובו. וש"מ 
דכל מידי דלאו מעשה בית דין היכא דאתי לחיובי נפשיה 
צריך לומר כתובו לבר מקנין:#
#
קח. רבה ורב יוסף דאמרי תרויהו לא כתבינן מודעא 
אלא אמאן דלא צאית דינא. ומשכחת לה 
במודעא דפשרה, דסבירא להו לאביי ורב יוסף דכי ציית 
דינא לא כתבינן, דהוה ליה כמודעא דזביני היכא דלא ידעי 
ביה סהדי דאניס. אביי ורבא קאמרי תרויהו אפילו עלי 
ועליך. דאע"ג דציית דינא כיון דיכיל למכפריה 
ולאשתבועי ליה בשיקרא אין לך אונס גדול מזה. וקי"ל 
כאביי ורבא דבתראי אינון. ודוקא במודעא דפשרה, וכ"ש 
במודעא דגט או במתנה וכיוצא בהן לדברי הכל, אבל 
במודע' דזביני לא, כדבעינן למימר קמן (ע"ב):#
#
#
קט. אמרי נהרדעי כל מודעא [מ,ב] דלא כתיב בה 
אנן ידעינן ביה באונסיה דפלניא לאו 
מודעא היא מודעא דמאי אי דגט או דמתנה גלויי מילתא 
בעלמא הוא לגלויי אדעתיה דלא גמר, הלכך אע"ג דלא 
אניס נמי מודעיה מודעא, ואלא מודעא דזביני והא אמר 
רבא לא כתבינן מודעא דזביני מודי רבא היכא דאניס 
כגון מעשה דפרדיסא דההוא גברא דמשכין ליה פרדיסא 
לחבריה לתלת שנין בתר דאכליה תלת שנין א"ל אי מזבנת 
ליה ניהלי מוטב ואי לא כבישנא ליה לשטר משכנתא 
ואמינא לקוח הוא בידי, כגון הא ודאי היכא דמסר מודעא 
כתבינן. וכי תימא היכי משכחת לה, אי דא"ל הכי קמי 
סהדי, (לימא) [למה] לי מודעא, כיון דאודי דבמשכנתא 
נחית לה לא קיימא ליה חזקה, וכיון דלא קיימא ליה חזקה 
למחזיק כי מזבין לה השתא נהליה לאו אנוס הוא ואי דלא 
א"ל הכי קמי סהדי, היכי מצו סהדי לאסהודי דאנן ידעינן 
ביה באונסיה דפלניא. וכי תימא לעולם דאיכא סהדי, ונהי 
דהויא עדות לענין מודעא, דכיון דאמר הכי וידעי סהדי 
דיכיל למעבד הכי אית ליה למוכר למיחש לנפשיה, וכה"ג 
מוכחא מילתא דאנוס הוא, אבל למהוי כהודאה לא, דיכיל 
למימר ליה משטה אני בך, הא גבי מעשה (דלעיל ל,ב) דא"ל 
מערער למחזיק הא אית לי סהדי דאתית באורתא לגבאי 
ואמרת לי זבנה נהלי א"ל דאמינא איזבון דינאי ואמר רבא 
עביד איניש דזבין דיניה, הא לאו הכי הוה מהניא סהדותא 
דהני סהדי לבטולי חזקתיה דמחזיק ואע"ג דלא א"ל בתורת 
הודאה לא מצי א"ל משטה הייתי בך. אלא שאני הכא 
דיכיל למימר מעיקרא הוה זבינא לי מינך לבתר דמשכנתא 
ניהלי ושטרא הוה לי ואירכס, והאי דאמינא לך השתא 
זבנה נהלי דאמינא איזבון דינאי, והאי דאמינא לך כבישנא 
ליה לשטר משכנתא דאל"ה לא הוה קיימא לי חזקה, 
ולברורי לך דיכילנא למימר לקוחה היא בידי אמרי לך כי 
היכי דתירצי לי לקיומנהו לזבינאי, ואמטול הכי לא מהניא 
האי סהדותא לבטולה לחזקתיה. מיהו ודאי מהניא לקיומיה 
למודעי, דאנן סהדי דלגבי הני זביני דהשתא אנוס הוא, 
דאי לא הוה מזבין לה נהליה הוה טעין לקוחה היא בידי. 
וא"צ לומר היכא דאניס ליה בגופיה, דאין לך אונס גדול 
מזה כדמיברר לקמן (מח,ב) ממעשה דטבי דתלייה לפפי 
אכינרא. והא נהרדעי איתה אפילו לאביי ורבא, דכל 
דמוכחא מילתא דאניס מוכר אע"ג דלוקח צאית דינא 
כתבינן מודעא, וא"צ לומר בגט או במתנה דאע"ג דליכא 
נמי אונסא כתבינן:#
#
קי. אמר רב יהודה האי מתנתא טמירתא לא מגבינן 
בה. מאי טעמא, דאיכא למימר דלאו לאקנויי 
ליה קא מיכווין אלא לקינוניא הוא דקא מיכוין, דקא בעי 
לזבונינהו להני נכסי לאחרינא וקדים כתיב להו במתנה 
לאיניש אחרינא, כי היכי דליזיל מקבל מתנה וליפק מלוקח 
ולהדר וליפלוג בהדי נותן. ואמטול להכי כתב ליה מתנתא 
טמירתא, דלא לשמעון ביה אינשי, דאי שמעי ביה מימנעי 
ולא זבני מיניה. ולא דמי האי דינא לדינא דמברחת דלא 
יכלא למהדר בה אלא בכותבת כל נכסיה, דאלו התם כיון 
דבפרהסיא קא כתבה, כל כמה דלא כתבה כל נכסיה אימור 
להקנאה גמורה קא מיכוונא דאי לאו הכי לא הוי משירא 
מידי למסמך עילויה, אבל מתנתא טמירתא אפילו במקצת 
נמי מוכחא מילתא דלאו לאקנויי קא מיכוין. ותו דגבי 
מברחת נכסיה מבעלה, כיון דכולהו נכסים דידה 
משתעבדי ליה לבעל, אי מברחא להו לכולהו נכסיה איכא 
למימר דלאו לאקנויי קא מיכוונא אלא לאברוחינהו מבעל 
קא מיכוונא, ואי שייר מקצת מוכחא מילתא דדוקא כתבה 
ליה, דאי לאברוחי קא בעיא מאי שנא דאברחתינהו להני 
ולא אברחתינהו להני, אבל הכא אע"ג דכתב מקצת נמי 
איכא למימר דילמא ההוא מקצת הוא דניחא ליה לזבוניה 
ללוקח ואמטול הכי קדים וכתיב עליה מתנתא טמירתא.#
ומסתייע הדין טעמא מדאמרינן עלה והיא מודעא 
לחבירתה, ואע"ג דאיפריכא לאו לגמרי איפריכא, דהא כל 
היכא דמוכחא דמילתא דמחמת אונסא הוא דכתבה 
לבתרייתא אהניא ליה קמייתא למהוי מודעא לבתרייתא 
כדבעינן למימר קמן, הכא נמי לגבי קמייתא היינו טעמא 
דלא מגבינן בה דאימור מינס אניס למכתבה במתנה 
לאחרינא ואמטול הכי קדים יהיב לה במתנתא טמירתא 
להאי קמא כי היכי דתיבטיל בתרייתא, ולאו לאקנויי ליה 
לקמא קא מיכוון.#
 ואיכא לפרושי טעמא דמתנתא טמירתא דלא מגבינן 
בה משום דלא גמר ומקני ודעתיה למהדר ביה, והאי דכתב 
ליה משום דהוה דחיק ליה למכתב ליה מתנה הוא דכתב 
ליה לדחוייה, ולהכי כתבה טמירתא משום דדעתיה למהדר 
ביה. ואמטול הכי לא ניחא ליה דתיפרסם מתנתיה כי היכי 
דלכי הדר ביה לא לקריוה אינשי הדריאנא, אי נמי דלא 
ליתזול נכסיה מהשתא.#
#
 היכי דאמי מתנתא טמירתא אמר רב יוסף דאמר להו 
לסהדי זילו איטמרו וכתובו ליה ואיכא דאמרי אמר רב 
יוסף דאמר להו לסהדי לא תתיבו בשוקי ובבריאתא 
ותכתבו ליה מאי בינייהו איכא בינייהו סתמא. הדין הוא 
גירסא דרבינו האי גאון ז"ל וקא פריש לה הכי, איכא 
בינייהו סתמא, דלא אמר להו זילו  איטמרו וכתובו ליה ולא 
אמר להו נמי תיבו בשוקי ובבריאתא. להך לישנא קמא 
דאמרת דאמר להו זילו איטמרו, משמע דכי לא אמר להו 
זילו איטמרו לאו מתנתא טמירתא היא, ללישנא בתרא 
דאמרת דאמר להו לסהדי לא תתיבו בשוקי ובבריאתא, 
מכלל דכולהו מתנתא צריך למימר להו תיבו בשוקי 
ובבריאתא, ואי לא אע"ג דאמר להו זילו איטמרו פסולה. 
וקיימא לן כי האי לישנא בתרא כדבעינן למימר קמן (מא,א 
וסי' קיב):#
#
#
קיא. אמר רבא והויא מודעא לחברתה. כלומר דאי 
כתב נכסיה לחד במתנתא טמירתא והדר 
כתבינהו לאחרינא מתנת פרהסיא, ההיא טמירתא הויא 
מודעא לאידך, דכיון דאמרת דלאו לאקנויי ליה לקמא קא 
מיכוין אלא לאברוחי קא מיכוין לא גרעא ממודעא 
גרידתא. וליתא, דהא אמרינן עלה אמר רב פפי הא דרבא 
לאו בפירושא איתמר אלא מכללא איתמר דההוא גברא 
דאזל לקדושי איתתא אמרה ליה אי כתבת לי לכולהו נכסך 
הוינא לך ואי לא לא הוינא לך אזל כתבינהו ניהלה 
לכולהו נכסיה בכתיבה גרידתא, אדמסר לה שטרא אתא 
בריה קשישא אמר ליה וההוא גברא מה תהוי עליה אמר 
להו לסהדי זילו אטמירו בעבר ימינא וכתובו ליה אתו 
לקמיה דרבא אמר להו לא מר קנה ולא מר קנה מאן דחזא 
סבר משום דהויא מודעא לחברתה. ואע"ג דלא כתבה 
לטמירתא דבריה אלא לבתר דכתבה לפרהסיא דאיתתיה, 
כיון דלא אקני לה לאיתתיה אלא בכתיבה גרידתא דלא 
קניא אלא ממסירת השטר, וכבר קדמה כתיבה דבריה 
למסירה דאיתתיה, כמאן דקדמה לה בכתיבה דמי, מידי 
דהוה אהיכא דמסר מודעא בין כתיבה למסירה.#
#
 ואסיקנא ולא היא התם מוכחא מילתא דמחמת אונסא 
הוא דכתב לה אבל הכא מר ניחא ליה דליקני ומר לא 
ניחא ליה דליקני. כלומר התם גבי קידושין היינו טעמא 
דלא קניא בתרייתא, דמוכחא דמילתא דמחמת אונסא 
דאניס ליה יצריה למנסבה ולא קא בעיא לאיקדושי הוא 
דכתב לה, דאי הוה מיקדשא ליה בלא הדין תנאה לא הוה 
כתיב לה ולא מידי, ואיגלאי מילתא למפרע דכי כתב 
מעיקרא מתנתא טמירתא לאחרינא למהוי מודעא להאי 
בתריתא הוא דכתבה, וגבי מתנה גלויי מילתא בעינן, 
ואמטול הכי אפילו בתריתא נמי לא קניא. אבל הכא, היכא 
דלא מוכחא מילתא במתנתא בתריתא דמחמת אונסא הוא 
דכתבה, אע"ג דכתב עלה מעיקרא מתנתא טמירתא 
לאחרינא לא הויא מודעא לחבירתה, דמר ניחא ליה דליקני 
ומר לא ניחא ליה דליקני. ואפילו להאיך פירושא קמא 
דפרישנא (לעיל סי' קי) טעמא דמתנתא טמירתא דלא מגבינן 
בה משום דחיישינן דילמא לאברוחי נכסיה קא מיכוון, 
אלמא בתרא נמי לא ניחא ליה דליקני, דאי אמרת דלאו 
לאברוחי מהאי בתרא קא מיכוין, קמא דכתב ליה טמירתא 
אמאי לא קנה. אין הכי נמי, והיינו טעמא דקנה בתרא 
דכיון דלא מוכחא מילתא דאניס בבתריתא איכא למימר 
דלאו לאברוחי מהאי בתרא קא מיכוין, אלא לאברוחי 
מאיניש אחרינא הוא דעבד, דסבר הוה אניס ליה למיכתב 
ליה ואידחיא ליה שעתא ולא אנסיה, והשתא קא מיכוין 
לאקנויי ליה להאי בתרא הקנאה גמורה. הילכך קמא לא 
קני דהא לאו לאקנויי ליה קא מיכוין אלא לאברוחי נכסיה 
מאיניש אחרינא דסבר דאניס ליה קא מיכוין, ובתרא קנה 
דלאו לאברוחי מיניה דהאי קא מיכוין אלא לאברוחי 
מאיניש אחרינא קא מיכוין כדברירנא.#
 מיהא שמעינן דהיכא דכתב לחד מתנתא טמירתא והדר 
כתב לאידך מתנת פרהסיא, ההוא קמא דכתב ליה טמירתא 
לא קנה ובתרא דכתב ליה פרהסיא קנה. ודוקא היכא דכתב 
ליה לבתרא מדעתא דנפשיה, אבל היכא דהוה בעי האי 
נותן ממקבל מתנה למעבד ליה מדעם ולא בעא למעבד ליה 
עד דכתב ליה מתנה, אי נמי דמוכחא מילתא דמחמת 
אונסא אחרינא הוא דכתב ליה, לא מר קנה ולא מר קנה. 
קמיתא לא קניא דטמירתא היא, בתרייתא נמי לא קניא, 
דכיון דלא מדעתא דנפשיה כתב ליה אלא דוחקא דשעתא 
הוא דאנסיה למיכתב ליה אגלאי מילתא למפרע דכי כתבה 
לקמייתא למהוי מודעא לבתריתא הוא דכתבה. וכן 
הלכתא:#
#
קיב. איבעיא להו [מא,א] סתמא מאי. היכא דלא 
אמר להו זילו איטמרו וכתובו ליה, ולא 
אמר להו נמי תיבו בשוקי ובבריאתא וכתובו ליה מהו. 
רבינא אמר לא חיישינן רב אשי אמר חיישינן והלכתא 
חיישינן. נקיטינן השתא מיהא שמעתא במתנתא טמירתא, 
דלא מיבעי היכא דאמר להו לסהדי זילו איטמרו וכתובו 
ליה דלא מגבינן בה, אלא אפילו בסתמא נמי לא מגבינן 
בה. ולא תימא הני מילי היכא דמיחסר גוביינא, אלא 
אפילו היכא דלא מיחסר גוביינא, כגון דקימא ההיא ארעא 
בידא דמקבל מתנה מזימניה דשטרא, ולא כלום הוא. והאי 
דנקט לישנא דלא מגבינן בה ולא קאמר פסולה, לאו 
למימרא דאי קדים וגבי לא מפקינן מיניה, דהא קי"ל קרקע 
בחזקת בעליה קיימת, ואע"ג דקימא בידא דמקבל מתנה 
בחזקה דמארה קיימא וכמאן דלא גביא דמיא, ואשתכח 
דלא שנא אתיא לידיה דמקבל ול"ש לא אתיא לידיה שייך 
בה לישנא דלא מגבינן בה. תדע דהא גבי מעשה דההוא 
גברא דאזל לקדושי אתתא קא פסיק רבא ואמר לא מר קנה 
ולא מר קנה, ולא קנה לגמרי משמע. ובמסקאנא דשמעתין 
נמי קאמרינן אבל הכא מר ניחא ליה דליקני ומר לא ניחא 
ליה דליקני, דש"מ דמתנתא טמירתא לא קניא כלל. הילכך 
אע"ג דקימא ארעא בידא דמקבל נמי ולא כלום הוא, דהא 
לא נחית לה אלא בהאי שטרא והאי שטרא חספא בעלמא 
הוא. ואפילו אכלה שני חזקה נמי לא קימא ליה חזקה, 
דתניא האוכל שדה מחמת אונו ונמצאת אונו פסולה אינה 
חזקה. ואפילו היכא דקימא בידיה מזימנא דשטרא נמי לא 
קני, ולא אמרינן הוכיח סופו על תחלתו, דאיכא למימר 
דמעיקרא לאו לאקנויי ליה קא מיכוין והאי דאחתיה לגוה 
לאלתר לפירי בלחוד הוא דאחתיה. ואם תימצא לומר 
לגופה אחתיה, דילמא השתא הוא דאימלך לאקנויי ליה 
גופא, הילכך השתא לא קני דהא לא אקני ליה השתא ולא 
מידי, ובשטרא דמעיקרא נמי לא קנה דמתנתא טמירתא 
היא ולא קניא, ואשתכח דלא קני ולא מידי.#
#
#
 וכי תימא א"כ למה ליה לרב יהודה למנקט לישנא דלא 
מגבינן בה, לימא פסולה אי נמי לא קנה, נפקא מינה 
למטלטלי, דאי מטלטלי נינהו ומטו לידא דמקבל מתנה וקא 
טעין דבתורת מתנה גמורה יהבינהו נהלי לא מפקינן 
מיניה, דקי"ל  המוציא מחבירו עליו הראיה. ועוד דאפילו 
במקרקעי נמי, הא קמ"ל דמתנתא טמירתא דלא קניא לאו 
משום דמיחסרא חד מאנפי הקנאות הוא, אלא מספיקא הוא 
דלא קניא, דאימור לאו לאקנויי ליה קא מיכוין אלא 
לקנוניא בעלמא קא מיכוין, הילכך אוקי ממונא בחזקת 
מאריה ומספיקא לא מגבינן לה מיניה והאי דלא  פסיק ואמר 
פסולה, נפקא מינה דלא קרעינן ליה לשטרא, דאי 
מתברר מפומא דסהדי דשטרא גופיה אי נמי מפומא דסהדי 
אחריני דכי איכוין למיכתבה טמירתא לאו לאברוחי איכוין 
ולא לדחויי איכוין אלא מחמת אונסא אחריני דמפרשי ליה 
קמן, וחזינן דלית ביה ריעותא להאי מתנתא, מגבינן בה, 
ומהאי טעמא לא קרעינן ליה לשטרא מעיקרא דילמא 
מיגליא מילתא בסהדי. ודמיא לההיא דאמרינן במכילתין 
בפירקא קמא (לעיל ז,ב) האי שטרא דיתמי דנפק עליה תברא 
לא מקרע קרעינן ליה ולא אגבויי מגבינן ביה. אגבויי לא 
מגבינן ביה, דהא נפק עליה תברא, ומקרע לא קרעינן ליה 
דילמא גדלי יתמי ומייתו סהדי ומרעי ליה לתברא. ובפרק 
כל הנשבעין (שבועות מח,ב) נמי גבי מת לוה בחיי מלוה 
אמרינן האי שטרא דיתמי לא מקרע קרעינן ליה ולא 
אגבויי מגבינן ביה. ואף האי לא מגבינן בה דהכא נמי 
דכותיהו, דלא מקרע קרעינן ליה לשטרא ולא אגבויי 
מגבינן ביה. דאי מתברר דלמתנה גמורה איכוון כדאמרן 
מגבינן בה.#
 והני מילי במתנאתא דטמירתא ממש, אבל בסתמא 
איכא לעיוני. דאיכא למימר דאע"ג דאיפסיקא הילכתא 
חיישינן ולא קאמרינן פסולה אי נמי לא מגבינן בה, לאו 
משום דשאני לן במתנתא בין היכא דאמר להו זילו 
איטמרו וכתובו ליה ובין היכא דאמר להו כתובו ליה 
סתמא, אלא משום דעיקר טעמא דמתנתא טמירתא דלא 
מגבינן בה משום חששא בעלמא הוא דחיישינן, דילמא 
לאו לאקנויי קא מיכוין אלא לקינוניא הוא דקא בעי מעבד,  
אי נמי לדחויי בעלמא הוא דכתב ליה, וכיון דאיכא חששא 
אוקי ממונא בחזקת מריה, ואע"ג דנחית לה לארעא נמי 
מזימניה דשטרא ולא כלום הוא. תדע דהא ללישנא בתרא 
דרב יוסף אפי' בסתמא נמי לא מגבינן בה, דהא הנהו 
לישני דרב יוסף תרוייהו אדרב יהודה קיימי, דאמר האי 
מתנתא טמירתא לא מגבינן בה, ואמרינן היכי דמי מתנתא 
טמירתא ואיתמרו בה תרי לישני משמיה דרב יוסף, 
ואמרינן עלה מאי בינייהו איכא ביניהו סתמא, ללישנא 
קמא מסתמא לאו טמירתא היא ללישנא בתרא בסתמא נמי 
טמירתא היא ולא מגבינן בה. ועל כרחיך כי איפסיקא 
הלכתא גבי סתמא דחיישינן אליבא דלישנא בתרא 
איפסיקא, דש"מ דלישנא דלא מגבינן בה ולישנא דחיישינן 
תרוייהו חד טעמא נינהו.#
 מיהו איכא להו רבואתא קמאי דדייקי לישנא דחיישינן 
דמשמע להו דלא מגבינן בה ולא מבטלינן לה לגמרי אלא 
בדקינן ליה למילתא. אי חזינן בה מאי דאיכא למיחש מיניה 
למתנתא טמירתא כגון דאיגלי לן דלא כתבה מדעתא 
דנפשיה, כגון האי מעשה דההוא גברא דאזל לקדושי 
איתתא, אי נמי כגון דפייס מיניה בריה או איניש אחרינא 
למכתב ליה מתנה וקא מדחי ליה זימנא בתר זימנא ובתר 
הכי אמר להו לסהדי כתובו ליה סתמא, דהתם ודאי איכא 
למיחש למתנתא טמירתא דהא לאו מדעתא דנפשיה כתבה 
ואיכא למימר דדחויי קא מדחי ליה. ואי חזינן ליה דכתבה 
מדעתא דנפשיה וליכא למיחש בה להאי חששא כלל לא 
מבטלינן ליה לשטרא ומתנתא מעליתא היא. ודיקינן 
מדאמרינן חיישינן ולא אמרינן לא קני.#
 ועוד חזינן להו דכתבי דהאי סתמא נמי דחיישינן בה 
למתנתא טמירתא ליתא אלא במתנתא דהויא לאחר זמן, 
אבל במתנה מעכשיו כיון דקני ליה מההוא יומא ומטיא 
לידיה קמא לה ברשותיה ואין לך פירסום גדול מזה. אבל 
ודאי אי הדר בה מקמי דתמטי לידא דמקבל וקא טעין 
דלמתנה טמירתא הוא דאיכוין ולהכי כתב ליה סתמא, 
טענתיה טענה, דהא אכתי לא מטיא לידיה דמקבל כי היכי 
דתיפרסם בהכי. הדין סבריה דרבינו יוסף הלוי בן מיגש 
ז"ל דכתביה נמי משמא דרבינו יצחק בעל הלכות רביה ז"ל 
ומשמא דגאון ז"ל. וראויים הם רבותינו הגאונים לסמוך 
עליהן אפילו שלא בשעת הדחק, דאיכא למימר דרבינא 
ורב אשי כי פליגי בסתמא לאו אליבא דתרי לישני דרב 
יוסף פליגי [אלא] אליבא דנפשיהו פליגי, ומאן דאמר 
חיישינן לאו כלישנא בתרא דרב יוסף קא פסיק אלא סברא 
דנפשיה קאמר. דיקא נמי מדלא איתמרא פלוגתייהו גבי 
לישני דרב יוסף, ועוד מדלא אמר מר הלכה כלישנא קמא 
ומר הלכה כלישנא בתרא אלא מר אמר לא חיישינן ומר 
אמר חיישינן, ש"מ לאו כמתנתא טמירתא ממש משוי לה 
אלא למיחש לה בעלמא קאמר. מיהו להאיך טעמא קמא 
דכתבינן גבי טמירתא דלא מגבינן בה משום דחיישינן 
דילמא לקינוניא קא מכוין אי נמי מחמת איניש אחרינא 
דאניס ליה למכתב ליה, הכא גבי סתמא דחיישינן כי אתי 
לסלוקיה חששא לא סגיא ליה בסהדי דמסהדי דמדעתא 
דנפשיה כתבה, עד דמסהדי נמי דלאו מחמת דוחקא דאיניש 
אחרינא דהוה דחיק ליה למיכתב ליה לדיליה כתבה וכן 
האי דשאני להו לרבואתא במתנה מעכשיו בין היכא דהדר 
ביה מקמי דמטי לידיה דמקבל להיכא דלא הדר ביה אלא 
דבתר דמטיא לידיה, מסתברא לן דלא שייך לפלוגי אלא 
היכא דהדר ביה לבתר דמטי שטרא לידא דמקבל, דאי הדר 
ביה מקמי דלימטי ממונא לידיה שייך ביה דינא דחששא, 
ואי לא הדר ביה אלא לבתר דמטא ממונא לידיה מדעתא 
דנותן לא שייך ביה דינא דחששא, אבל היכא דהדר ביה 
מקמי דמטי שטרא לידא דמקבל כיון דבשטר שאין בו קנין 
עסקינן, דאי אית ביה קנין ליכא למיחש לסתמא, כי לית 
ביה קנין אפילו במפורסמת נמי (כמא) [כל כמה] דלא מטי 
שטרא לידא דמקבל מצי הדר. והיכא דכתב ליה טמירתא 
ושמיט ואכיל להו לפירי מיחייב לאהדורינהו, דקי"ל כרב 
נחמן דאמר (ב"מ קב,ב) קרקע בחזקת בעליה קיימת ואפילו 
בא בסוף החודש כלו למשכיר. ומאי שנא מאידך דרב 
נחמן דאמר (יבמות צג,א) המוכר פירות דקל לחבירו אף 
משבאו לעולם יכול לחזור בו, ואמר רב נחמן מודינא דאי 
שמיט ואכיל לא מפקינן מיניה. התם אע"ג דאין אדם מקנה 
לחברו דבר שלא בא לעולם, כיון דאיהו להקנאה קא 
מיכוין מחילה בטעות כי האי גונא הויא מחילה, אבל הכא 
כיון דנותן לא גמר ואקני כלל אע"ג דשמיט מקבל מתנה 
ואכיל להו מדעתא דנותן קננהו מהשתא.#
ברם צריך את למידע דכי אמרינן גבי סתמא דחיישינן 
למתנתא טמירתא, דוקא במאן דיהיב מתנה לחבריה 
בשטרא גרידא דלית ביה קנין, כגון דאמר להו לסהדי 
כתובו וחתומו והבו ליה, דכיון דבהאי שטרא הוא דקא 
מקני ליה צריך למימר להו לסהדי תיבו בשוקא ובבריאתא 
וכתובו ליה, דאי לא אמר להו הכי איכא למימר דלאו 
לאקנויי ליה קא מיכוין אלא קינוניא הוא דקא בעי למעבד 
בהדיה אלוקח, ואמטול הכי קא מקני לה בשטרא דחתימי 
עליה סהדי כי היכי דלהוי בידיה לראיה לאפוקי ביה מלוקח 
בתרא, ואמטול הכי קא עביד לה טמירתא כי היכי דלא 
לשמעו ביה אינשי וממנעי ולא זבני מיניה. ולהאיך טעמא 
אחרינא דפרישנא (לעיל סי' קי) דלא גמר ואקני ולדחוייה 
בעלמא הוא דכתב ליה, להכי איכוין לאקנויי ליה בשטרא 
דחתימי עליה עדים,  דהויא מילתא דאית בה עיכובא עד 
דכתבי ליה שטרא וחתמי ליה, ועוד דלבתר דכתבי ליה 
וחתמי ליה נמי לית להו רשותא למימסר ליה שטרא עד 
דמימלכי ביה בתר חתימה, כדאיתא בהדיא בפ' אע"פ 
(כתובות נה,א) אמר לעדים כתובו וחתומו והבו ליה קנו מיניה 
לא צריך לאימלוכי ביה לא קנו מיניה צריך לאימלוכי ביה. 
ומדנקט אנפא דאית ביה עיכובא ושהותא טפי מוכחא 
מילתא דלדחויי הוא דאיכוין, סבר דילמא אדהכי והכי 
מתרמיא מילתא ולא כתבי ליה, אי נמי מסתלק דוחקיה 
מיניה ולא צריך לממסר ליה, וכיון דאיכא ריעותא בעיקר 
הקנאה דידיה לא קני. אבל היכא דאקני ליה בקנין או 
בחזקה, אי נמי דכתב ליה נותן למקבל מתנה שדי נתונה לך 
ומסר ליה שטרא, אע"ג דלא אמר להו לסהדי כתובו ליה 
כלל קני, דלאו בשטרא דחתימי עליה סהדי קא מיכוין 
לאקנויי ליה כי היכי דלימא להכי איכוין לאקנויי ליה בהאי 
אנפא דאית ביה עיכובא משום דמיכוין לדחוייה, אי נמי כי 
היכי דלימא לקינוניא קא מיכוון, אלא להקנאה גרידתא קא 
נחית. ואי הוה מיכוין לקינוניא לא סגיא דלא לימא להו 
לסהדי למכתב ליה שטרא. ואמטול הכי לא חיישינן 
למתנתא טמירתא. ואע"ג דאקני ליה מעיקרא בקנין, וקי"ל 
סתם קנין לכתיבה עומד, לאו למימרא דהוה ליה כמאן 
דאיכוין לאקנויי ליה בשטרא, אלא דאי בעו סהדי כתבי 
ליה שטרא לקונה ולא צריכי לאימלוכי ביה במקנה, ולעולם 
מכי קנו מיניה הוא דזכו ושטר לראיה בעלמא הוא.#
 וההיא דאמרינן גבי מתנת שכיב מרע שכתוב בה קנין 
(לקמן קנב,א) חיישינן שמא לא גמר להקנותו אלא בשטר 
ואין שטר לאחר מיתה, התם בכותב כל נכסיו, אי נמי 
במצוה מחמת מיתה ואע"ג דשייר, דכיון דבאמירה בעלמא 
מצי מקני ליה וקא טרח למקנא מיניה חיישינן שמא לא 
גמר להקנותו אלא בשטר ואין שטר לאחר מיתה. אבל 
בריא וכיוצא בו דלא מקני באמירה, אע"ג דקנו מיניה נמי 
לא חיישינן שמא לא גמר להקנותו אלא בשטר, דכי קנו 
מיניה לאקנויי ליה בעלמא הוא דאיכוין, ואע"ג דלא אמר 
להו לסהדי תיבו בשוקא ובבריאתא וכתובו ליה לא 
חיישינן למתנתא טמירתא. וראיה להא מילתא מיהא 
דאמרינן (לעיל מ,א) קנין בפני שנים וא"צ לומר כתובו, 
אלמא אע"ג דלא אמר להו לסהדי כתובו כל עיקר קני 
ואזלי סהדי וכתבי ליה שטרא לקונה.#
 וכי תימא דילמא הני מילי בהודאות והלואות אי נמי 
במכר אבל במתנה לא, לא ס"ד, דגרסי' בפרק יש נוחלין 
(לקמן קיד,א) אמר רב יהודה שלשה שנכנסו לבקר את 
החולה רצו כותבין רצו עושין דין, שנים כותבין ואין 
עושין דין, ואמר רב חסדא לא שנו אלא ביום אבל בלילה 
אפי' שלשה נמי כותבין ואין עושין דין, דהוו להו עדים 
ואין עד נעשה דיין. וקימא לן דהאי שמעתא דרב יהודה לא 
מיתוקמא אלא במתנת שכיב מרע במקצת דבעיא קנין 
במתנת בריא ואם עמד אינו חוזר, ואמטול הכי עושין דין 
ולא חיישינן דילמא בתר הכי הדר ביה, ודיקא נמי מדקא 
מסתייע רב יוסף מינה לגבי שמעתא דקנין אימתי חוזר, 
דשמעת מינה דהא דרב יהודה במתנת שכיב מרע במקצת 
היא דבעיא קנין. היכי דמי, אילימא דאמר להו כתובו, על 
כרחיך לתורת עדות קא נחתי ואם כן כי רצו נמי אמאי 
עושין דין, הא קימא לן אין עד נעשה דיין. אלא לאו דלא 
אמר להו כתובו כל עיקר, ואפילו הכי קני ולא חיישינן 
למתנתא טמירתא. וכי תימא לעולם דאמר להו כתובו, וכל 
כמה דלא כתבי לאו עדים נינהו, לא ס"ד, דעל כרחיך כל 
היכא דאתו אדעתא דאסהודי עדים נינהו כדאמרינן התם 
(מכות ו,א) היכי אמרינן להו למחזי אתיתו או לאסהודי 
אתיתו, אי אמרי לאסהודי אתינן נמצא א' מהן קרוב או 
פסול עדותן בטלה, אלמא כל היכא דנחתי מעיקרא לתורת 
עדות עדים נינהו. ותו מדקא נקיט רב יהודה שלשה 
שנכנסו לבקר את החולה, ש"מ טעמא דנכנסו לבקר דלאו 
לתורת עדות קא נחתי, מכלל דאי אתו בתורת עדות אינן 
יכולין לעשות דין דהוו להו עדים ואין עד נעשה דיין, וכל 
שכן היכא דאמר להו כתובו. והוא הדין נמי היכא דלא אמר 
להו כתובו אלא דקאמר להו פרסמוה להאי מתנתא בשוקי 
ובבריאתא, על כרחיך לתורת עדות קא נחתי, דאי למעבד 
דינא לאלתר למאי נפקא מינה בתר הכי לפרסומה. אלא 
לאו ש"מ דהא דרב יהודה לא משכחת לה בדאמר להו 
גליוה להאי מתנתא כל עיקר, ואפילו הכי כיון דקנו מיניה 
קני ואם רצו לכתוב כותבין ולא חיישינן למתנתא 
טמירתא. והוא הדין נמי בחזקה או בשטר הכתוב לזכיה, 
כגון דכתיב ליה איהו שדי נתונה לך ומסר ליה שטרא 
אע"ג דלא אמר להו לסהדי ולא מידי קני דכולהו חד טעמא 
נינהו.#
 ועוד דכי מעיינת בה שפיר בשמעתיה דרב יהודה גבי 
מתנתא טמירתא, משכחת דלא קא מיירי אלא בשטרא 
גרידא דלית בה קנין. מדאמרינן עלה היכי דמי מתנתא 
טמירתא אמר רב יוסף דאמר להו לסהדי זילו איטמרו 
וכתובו ליה, ואיכא דאמרי אמר רב יוסף דלא אמר להו 
לסהדי תיבו בשוקי ובבריאתא וכתובו ליה, דשמעת מינה 
דלא איירי רב יהודה אלא היכא דלא אקני ליה אלא בשטר 
שיש עליו עדים, דאי בשטר הכתוב לזכיה אי נמי בקנין או 
בחזקה ל"ל למימר להו כתובו. אילימא לפרסומה למילתא, 
אדנקיט לישנא דכתובו ליה דמשמע דלא קא מיירי אלא 
היכא דמקני ליה בשטרא, לינקוט לישנא דפרסמוה להאי 
מתנתא, דמשמע דמיירי סתמא בכולהו אנפי דהקנאה. אלא 
להכי נקט לישנא דתיבו בשוקי ובבריאתא וכתובו ליה, 
לאשמועינן דלא קמיירי אלא היכא דאקני ליה בשטר 
הכתוב לזכייה, כגון דאמר להו לסהדי כתובו וחתומו והבו 
ליה, וקמ"ל רב יהודה דאי אמר להו תיבו בשוקי ובבריאתא 
וכתובו ליה קני ואי לא לא קני. אבל היכא דלא מקני ליה 
בשטרא כי האי גוונא לא איירי רב יהודה כלל, דוודאי 
ליכא למיחש ביה למתנתא טמירתא. והוא הדין היכא 
דכתב ליה מעיקרא מתנה טמירתא בשטרא גרידא והדר 
ואקני ליה בקנין או בחזקה דקני, מאי טעמא, דאי 
לטמירתא איכוין תיסגי ליה בשטרא דמעיקרא, אלא 
מדאיכפל בתר הכי לאקנויי ליה בקנין או בחזקה או בשטר 
שאין עשוי לראיה ש"מ מהדר קא הדר ביה מקמייתא וקא 
בעי להקנות ליה השתא קנין גמור.#
 והני מילי בסתמא, אבל היכא דגלי אדעתיה דלא ניחא 
ליה דלגליוא למתנתא, כגון דאמר להו לא תגליוהא להאי 
מתנתא, איכא למימר דחיישינן בה למתנתא טמירתא, 
דכיון דגלי אדעתיה גלי, ומה לי אקני ליה בשטרא גרידא 
מה לי בקנין. והני ראיות כולהו דאייתינן מיניהי ראיה 
דגבי קנין לא חיישינן למתנתא טמירתא בסתמא קא מיירו, 
אבל היכא דפריש דלא לגליוהא למתנתא ליכא מיניהי 
ראיה ואיכא למיחש בה למתנתא טמירתא.#
 ואפילו לכולהו הנך אנפי דכתבינן דקנה, דוקא היכא 
דלא אמר להו לסהדי דלכתבו ליה שטרא, אבל היכא דאמר 
להו לסהדי דלכתבו ליה שטרא, בהא ודאי איכא לפלוגי, 
דכל היכא דאי הוה בעי למהדר ביה מההיא הקנאה מצי 
למהדר ביה, כי  איכפל למימר להו לסהדי דלכתבו ליה 
שטרא חיישינן דילמא להברחה בעלמא קא מיכוון, ואי 
אמר להו תיבו בשוקי ובבריאתא וכתובו ליה קני ואי לא 
חיישינן. והוא דלא גלי אדעתיה דליפות כחו הוא דאמר 
להו כתובו. והא מילתא דמיא למצוה מחמת מיתה היכא 
דאמר כתובו, דכיון דקני באמירה וקאמר כתובו חיישינן 
שמא לא גמר להקנותו אלא בשטר ואין שטר לאחר מיתה, 
ואי גלי אדעתיה דליפות כחו הוא דאיכון לא חיישינן. והוא 
הדין הכא היכא דאקני ליה בקנין או בחזקה והדר אמר אף 
כתובו וחתומו והבו ליה לא חיישינן.#
 וכי אמר להו כתובו דאין מיפה את כחו דקאמרינן 
דחיישינן, הני מילי היכא דכי אמר להו כתובו אכתי הוה 
יכיל למיהדר ביה, דליכא למיחש דילמא מעיקרא גמר 
ואקני ליה והשתא איערומי קא מערים לבטולה למתנתא, 
דאם כן (לימא) [למה] ליה לאיערומי, ליבטלה למתנתא 
    

