דמי, דאי פרץ את פצימיו מסתלק ואי לא לא מסתלק. 
והשתא דאתית להכי אפילו פרץ בעל דין את פצימיו 
וחזייה מריה ושתיק, כל כמה דלא סייע בהדיה לא מסתלק 
דהא לא קני ליה כותל ולא מחזיק בהכי, כי מעשה דרב 
ענן דאשתכח דכותל ביתא דחבריה קא בני ושתיקה בעלמא 
לא מסלק ד"א עד דמסייע בהדי מחזיק, ומגו דלא מסתלק 
מד"א מפתחא גופיה נמי לא מסתלק דלא יהא אלא דקא 
פתח ליה השתא לכתחילה כי קא פתח לרשותא דנפשיה 
קא פתח. ולא תימא הני מילי בחזקה שאין עמה טענה אלא 
אפילו בחזקה שיש עמה טענה נמי לא מהני, דאי מטעמא 
דבפניו לית הלכתא כר' יהודה, ואי מטעמא דלא חציף 
איניש למיגזר דיקלא דלא דיליה ולמיכל ארעא דלאו 
דיליה, הני מילי לאפטורי מתשלומין והוא דטעין מעיקרא 
לפירות ירדתי וכיוצא בה, אבל היכא דטעין טענה 
[ד]שייכא בגופא דארעא לא מיבעייא דלא הויא חזקה 
לגופא דארעא מטעמא דאמרי' ליה אחוי שטריך אלא 
לאפטורי מתשלומין נמי כי איכא סהדי דגזר ואכל לא 
מיפטר כדמיברר התם (לקמן לג,ב) מדרב נחמן דאמר הדרא 
ארעא והדרי פירי. אבל ודאי אי סייע מרי ביתא בהדי 
מחזיק הוה ליה כמאן דסתמיה מרי לענין סלוקיה זכותיה 
דההוא פתחא מההיא חצר לגמרי. אבל לאסתלוקי מכותל 
גופיה לא מהני דכותל ביתו הוא ומביתא גופיה לא אסתלק 
דהאי דמסייע מריה בהדיה לאו לאקנויי לכותל נהליה קא 
מסייע אלא לצורך נפשיה קא עביד לסלוקיה להאי פתח 
מהאי חצר והאיך דקא בני שליחותיה דמריה קא עביד 
כדברירנא.#
וכי תימא תינח היכא דסתמיה חד מבני חצר בפריצת 
פצימין ואתא מריה וסייע בהדיה דהויא חזקה לסלוקי 
זכותיה מההיא חצר, אלא היכא דסתמיה מריה לחודיה 
מאי חזקה אית להו לבני חצר בהכי, מי איכא חזקה דמחזיק 
איניש בדנפשיה לאקנויי ליה לאחרינא. שאני הכא דבני 
חצר כי קא זכו בהו בהני ארבע אמות לאו בתורת הקנאה 
קא זכו בהו אלא בתורת אסתלוקי הוא דקא זכו בהו, 
דאע"ג דהני ארבע אמות דפתחים כי זכי בהו מריהו לגמרי 
קא זכי בהו, כיון דעיקר ההיא זכותא מכח הפתח היא כל 
כמה דלא מסתלק כל חד מינייהו מחולקא דחבריה בקנין או 
בחזקה וכיוצא בהן אי סלקיה מרי פתחא לפתחיה מהאי 
חצר לגמרי ממילא סלקא לזכותיה דההוא פתחא מינה 
לגמרי ואע"ג דלא אקני להו לבני חצר ולא מידי ואע"ג דלא 
אסתלק לגביהו בפירוש, מידי דהוה אהיכא דקנו מיניה 
דסלקה לזכותיה דההוא פתחא מהאי חצר ואע"ג דלא פריש 
דסלקה לזכותיה לגבי בני חצר מסתלק, כדתניא (לקמן 
מג,א) האומר לחבירו דין ודברים אין לי על שדה זו ואין לי 
עסק בה וידי מסולקת ממנה לא אמר כלום וקיימא לן דאי 
קנו מידו מסתלק ואפי' בהאי לישנא, הכא נמי כיון דפרץ 
את פצימיו אין לך סילוק גדול מזה. והא דתנן (כתובות 
צה,א) מי שהיה נשוי שתי נשים ומכר את שדהו וכתבה 
הראשונה ללוקח דין ודברים אין לי עמך, דאלמא עמך נמי 
בעינן, שאני התם דלא כתבה ליה על שדה זו, ואפילו היכא 
דכתבה ליה על שדה זו נמי צריך עמך למעוטי משעבודא 
דשנייה דאי לאו עמך הוה מסתלקא מהאי שדה לגמרי 
ואפי' לגבי שניה אהני עמך למטרפה משנייה.#
והני מילי מארבע אמות דפתחים אבל מזכותא דקני בה 
בחצר שלא מחמת פתח זה לא מסתלק. ואפילו מארבע 
אמות דפתחים נמי דוקא דפרץ את פצימיו מקמי חלוקה, 
אבל היכא דלא פרץ את פצימיו אלא לאחר חלוקה דזכי 
ביה כל חד מינייהו בחולקיה מכל החצר בקניין או בחזקה 
וכיוצא בה, ואע"פ שלא הספיקו לבנות את הכותל עד 
שפרץ זה פצימיו של פתח, לא מסתלק בהכי אפילו מארבע 
אמות דפתחים, דהשתא לאו מכח ההוא פתחא בלחוד 
הוא דקא זכי בהו מארבע אמות דפתחים דהא זכה ליה 
בגויהו בכלל שאר חולקי מכח שאר השותפין ואע"ג 
דסלקיה לזכותא דההוא פתחא מהאי חצר בפירוש לא 
מסתלק עד דמסליק לה לזכותא דנפשיה מינה. והוא דקנו 
מיניה דאלו פריצת פצימין לא מהניא אלא לסלוקיה זכותיה 
דההוא פתח מהאי חצר, ואמטול הכי לא מהניא אלא 
לאסתלוקי מזכותא דלא תליא השתא אלא בההוא פתחא, 
לאסתלוקי מזכותא דאתיה ליה נמי מאנפא אחרינא לא 
מהניא.#
ולענין דרך, כל היכא דאהני לאסתלוקי מכולה חצר 
אסתלק ליה נמי מדרך, לא קנייא ליה דרך למרה אלא 
למיעל מינה לההיא רשותא דאית ליה אבל לרשותא 
אחריתי אפילו דידיה נמי לא, כדקתני התם (לקמן צט,ב) ולא 
יכנס מתוכה לתוך שדה אחרת, והכא כיון דאסתלק ליה 
מההוא רשותא דקניא ליה דרך מחמתה ממילא אסתלק ליה 
מההוא דרך לגמרי, וכל היכא דאשתייר ליה התם רשותא 
דהוה ליה למיעל לגויה מהאי דרך לא אסתלק ליה מדרך.#
והני מילי לענין פתח שבחצר, אבל לענין פתח שבמבוי 
כיון דלא קני להו מבוי להנהו דדיירי בגויה אלא מחמת 
פתחי דפתחי לגויה ולאו קנין גמור הוא אלא מחמת דלית 
בה אורחא לאיניש אחרינא כדבעינן לברורי קמן, כל 
היכא דלא פרץ את פצימיו לא שנא סתמיה איהו ולא שנא 
סתמוה בני מבוי באנפיה ל"ש סייע איהו בהדייהו לא 
מסתלק דכפתוח דמי, כדקתני בברייתא בהדיא היה סתום 
ובקש לפתחו אין בני מבוי  מעכבין עליו. ואי פרץ את 
פצימיו לא שנא סתמיה מאריה ולא שנא בני מבוי וחזייה 
איהו ושתיק אע"ג דלא סייע איהו בהדיהו מסתלק, דכי 
היכי דקני ביה זכותא במחילה דפתיחת הפתח גרידתא 
מחמת דחזו ליה בני מבוי ושתקי כדבעינן לברורי לקמן, 
הכי נמי מסתלק מיניה במחילה דסתימת הפתח גרידתא#
דחזא דסתמי ליה בני מבוי ושתיק, והוא דפרץ את פצימיו 
ואע"ג דלא סייע מריה בהדיהו, ועוד מידי דהוה אחלון 
העשוי לאורה דאפי' סתמיה בעל החצר באפיה ושתיק 
אסתלק מיניה.#
#
ומאי שנא מפתח שבחצר דאע"ג דסתמוה בני חצר 
באפי מריה ושתיק כל כמה דלא סייע מרי פתחא בהדייהו 
לא מסתלק לא מדרך ולא מד"א, שאני התם דקנו ליה הני 
ד"א למריה פתחא קנין גמור ובשתיקה בעלמא לא מסתלק 
ומגו דלא מסתלק מד"א לא מסתלק לא מפתח גופיה ולא 
מדרך.#
#
וה"ה לענין מקנא דאיכא לאפלוגי בין חצר למבוי, דגבי 
פתחים שבחצר כיון דקני ליה לכל חד מינייהו חולקיה 
בחצר קנין גמור לא מהנייא ביה מחילה דבני חצר דמחלי 
גביה למפתחיה לההוא פתחא לחצר למקנא דרך וכל שכן 
למקנא ד"א, ואלו במבוי מהניא ביה מחילה דבני מבוי לגבי 
מאן דפתח ביה חולקא דחד מינייהו. מאי טעמא, דגבי חצר 
כיון דקניא להו לבעלי' קנין גמור בין בד"א דפתחים בין 
בשאר החצר דקנו בה חולקא מחמת זכייה אחריתי, לא 
מבעיא גבי ד"א דפתחים דכיון דכי קנו ליה לבעל הפתח 
לגמרי קנו ליה לא מהניא מחילה דפתיחת הפתח למקנא 
ד"א בקרקע דקני להו לבעלים קנין גמור, כדמברר ממעשה 
דרב ענן (לקמן מא,א) דאהדר גודא בארעא דלאו דיליה, 
דאע"ג דעבד מעשה במקום הכותל גופיה דסבר לאחזוקי 
ביה באפי מריה מסתמא לא קיימא ליה חזקה כדברירנא 
התם. והשתא אלו אחזיק בהנך ד"א גופיהו בחזקה דשתיקה 
כי האי גוונא לא הוה קני להו, והשתא דלא אחזיק אלא 
בפתח דנפשיה קני להו, וכי היכן מצינו דבר שאין חזקת 
עצמו מועלת בו וחזקת דבר אחר מועלת בו. ולא תימא 
הני מילי בד"א דפתחים אלא אפילו דרך נמי לא קני, דע"כ 
ל"פ רבנן ורבי עקיבא גבי דרך (לקמן סד,א) אלא גבי לוקח 
וכיוצא בו דקאתי מכח הקנאה גמורה דמוכר ודנותן, אבל 
בשתיקה גרידתא כי האי גוונא לא קאמר, ואפילו גבי דרך 
דלאו קנין גמור הוא וכל שכן גבי ד"א דקנין גמור הוא. 
תדע דהא קיימא לן דמקום שנעשה להילוך נקנה בהילוך 
ואפילו הכי קי"ל דבשתיקה בעלמא לא קני, דאפילו למאן 
דאמר רבים שבררו דרך לעצמן מה שבררו בררו ואע"ג 
דלא אבדה להם דרך באותה שדה, דוקא רבים משום דרב 
יהודה אבל יחיד לא וכ"ש לרבנן דאפילו גבי רבים פליגי 
עליה. וה"ה כונס לתוך שלו דפליגי רבי יוחנן וריש לקיש 
(לקמן ס,ב) אי מחזיר כתליה למקומן דאפילו לרבי יוחנן 
דאמר אינו מחזיר הני מילי היכא דאחזיקו ביה רבים אבל 
היכא דאחזיק ביה יחיד מודה דמחזיר, אלמא בשתיקה 
גרידתא לא קיימא ליה חזקה למיקנא דרך דשעבודא 
בעלמא הוא. וכל שכן למקנא ארבע אמות דקנין גמור 
הוא. ואפילו היכא דאחזיק בהו גופייהו וכל שכן היכא דלא 
אחזיק אלא בפתיחת הפתח.#
וכי תימא ומאי שנא מחלון העשוי לאורה דבמחילה 
גרידתא דחזי ליה בעל החצר ושתיק קני ד"א בחצר 
להרחקה כדין החלונות כדי שלא יאפיל, מי דמי, התם כי 
קני ד"א בחצר חברו לאו לאישתמושי ברשות חברו קא 
קני אלא להרחקה בעלמא קא קני לארחוקיה מיניה דלא 
(ליזכי) [ליזקי] לחלון (כדי) [כדין]  כל המזיקין, ואלו הכא קא 
קני בעל הפתח ד"א בחצר לאפסוקינהו בכותל משאר החצר 
לגמרי וא"כ בסתמא היכי קני להו. ועוד תמה על עצמך, 
אפי' היכא דאמרי ליה בני חצר לך חזק וקני ד"א בחצר 
במאי קני, אי בחזקה דפתיחת הפתח כיון דהאי כותל 
דפתיחה לכותל בגוה לאו כותל חצר הוא אלא כותל ביתו 
הוא אשתכח דכי אחזיק לאו בחצר השותפין החזיק אלא 
בבית דנפשיה הוא דאחזיק, ולא מהניא האי חזקה דאחזיק 
בדנפשיה למיקנא ד"א בחצר דאחריני ואפילו דרך לא שנא 
בחצר השותפין ולא שנא בחצר דחבריה, דכל היכא דבעי 
למיקני טפי מחולקיה לגבי ההוא טופיאנא כמאן דקני בחצר 
חבירו דמי וכי שקיל ליה לההוא טופיאנא ממנאתא דכולהו 
הוא דשקיל ליה ואפילו היכא דליכא אלא רבוי דרך 
בעלמא, דכי קא מרבה דרך אמנאתא דכולהו קא מרבי.#
וההיא דגרסינן בפ' חזקת (לקמן ס,א) סבר רמי בר חמא 
למימר בר ארבעי לאו לשווייה תרי בני תרתי תרתי דקא 
שקיל תמני בחצר, לאו למימרא דאי שבקיה ליה למיעבד 
הכי הויא ליה חזקה למיקנא ד"א יתירתא לההוא פיתחא 
יתיר דעבד, אלא פסידא דאתי להו לבני חצר מהאי פתחא 
יתירא קמ"ל דחיישינן דילמא טעין מרי ביתא דמעיקרא 
הכי הוה ואי לא מייתו בני חצר ראיה לאכחושי מוקמינן 
ליה בחזקתיה כדהשתא ואשתכח דקא שקיל תמני בחצר, 
אבל היכא דמתברר דבתר הכי פתחיה לא מהנייא ליה 
מחילה דבני חצר למיקנא דרך וכל שכן ארבע אמות.#
#
תדע דעיקר טעמא דרמי בר חמא כי היכי דלא 
ליצטרכו בני חצר לאייתויי ראיה הוא, דאפילו כשתמצא 
לומר לטעמיה דרמי בר חמא דבשתיקה גרידתא דבפתיחת 
הפתח קני ד"א בחצר, על כרחך עיקר טעמא דמצו לעכובי 
עליה כי היכי דלא ליצטרכו לאייתויי ראיה הוא, דאלת"ה 
דיכלי למחויי ביה דלא מחלי גביה למשקל בחצר מחמת 
האי פתחא יתירא ולא מידי אמאי מצו לעכובי עליה, הוה 
ליה זה נהנה וזה לא חסר וקיימא לן דכופין על מדת סדום. 
אלא מאי אית לך למימר כיון דצריכי לנטורי שטר מחאה 
מן העכברים לאו מידת סדום היא כי סבירא לן דבשתיקה 
בעלמא לא קני מצי לעכוביה עליה כי היכי דלא ליצטרכו 
לאייתויי ראיה דמעיקרא לא הכי הוה, והא דמיא לההיא 
דאמרינן (לקמן פב,א) גבי הקונה שני אילנות דקתני העולה 
מן הגזע שלו וניחוש דלמא מסקא ארעא שרטון וא"ל 
תלתא זבנתא לי ואית לי ארעא ואף הא דפתחים נמי 
דכוותה. #
#
והא דתנן נמי (לקמן נט,ב) לקח בית בחצר אחרת לא 
יפתחנו בחצר השותפין ואמרינן עלה מ"ט מפני שמרבה 
עליהן את הדרך, התם נמי לאו משום דמהניא שתיקה>פ:תפכ<#
.דח#
לחזוקי ברבוי דרך בחצר הוא אלא [כי] היכי דלא ליצטרכו 
בני חצר לאייתויי ראיה, אי נמי דאפילו היכא דמייתו 
ראיה לא יכלי ליה לאתצולי מרבוי דרך דכיון דאית ליה 
דרך למיעל לביתא קמא אי פתח ליה ביתא אחרינא מצי 
לאישתמוטי להו ולמימר לביתא קמא קא עיילנא, וגמרא 
בכולהו האי שמעתתא עיקר פסידא דמטי להו לבני חצר 
קמ"ל, מיהו לאו משום דכולהו מטי להו פסידא מחד אנפא 
אלא הא כדאיתיה והא כדאיתיה.#
וכי תימא ומאי שנא לענין מיקנא דרך בחצר דלא מהניא 
מחילה דפתיחת הפתח ואפילו למיקנא דרך וכ"ש למיקנא 
ד"א, ומאי שנא לענין אסתלוקי דכי פרץ זה פצימין 
מסתלק. גבי מיקנא דלמיקנא זכותא ברשות אחריני קא 
בעי הקנאה גמורה בעינן, גבי אסתלוקי דלאסתלוקי 
מרשותא דנפשיה קא בעי כיון דפרץ את פצימיו אין לך 
סילוק גדול מזה, ובני חצר כי קא זכו ממילא קא זכו. וכי 
תימא ואפילו לענין מקנא תינח גבי ד"א דמקנא גופא הוא 
ולא מהנייא ביה מחילה כי האי גוונא, אלא גבי דרך 
דשעבודא בעלמא הויא אמאי לא מהניא, ומאי שנא משאר 
תשמישין דמהניא בהו מחילה. התם כיון דבעידן 
תשמישתיה דמחזיק לא קא מעכב ליה לתשמישתיה דמרי 
רשותא לגמרי, דאפילו היכא דממעיט ליה מתשמישא 
דעבידא ליה לא מבטל לה משאר תשמישיה, לאו מקנא 
גופא הוא, אבל גבי דרך דבעידן תשמישיה דמחזיק קא 
מבטל לההוא דוכתא מתשמישא אחרינא לגמרי כמיקנא 
גופא דמי ואמטול הכי בעי הקנאה גמורה. ואפילו למיקנא 
נמי דוקא גבי חצר, דכי זכו ליה בעלים לאו מחמת פתחיהם 
לתוכה בלחוד הוא דזכו לה אלא מחמת עצמה של חצר 
שזכו בה מכח ירושה או מכח דעת אחרת שמקנה אותה או 
את הבתים שבה, לפיכך אע"פ שמחלו לזה לפתוח לתוכה 
פתח לבית אחד לא קנה בה דרך לפתחו ואין צ"ל ד"א 
לפירוק משאו. אבל מבוי שאין לבעלים זכות בו יותר 
משאר בני אדם מחמת עצמו של מבוי אלא מחמת החצרות 
הפתוחות לתוכו כדבעינן לברורי, כי אחילו גבי אינש 
אחרינא נמי למפתח פתח לגבה ממילא קניא ליה זכותא 
לגויה כחד מינייהו דבההוא אנפא דקנו מצו מיקנו משא"כ 
בחצר.#
ולא תימא הני מילי בחצרות של כרכים אלא אפילו 
בחצרות של כפרים דעיקר זכותייהו מחמת הקיפא דבתים 
דפתיחי לגוה הוא דלא מהניא (מחיצה) [מחילה] דפתיחת 
הפתח למקנא בהו דרך וכ"ש ד"א, דכיון דהפקירא הוא 
וקניוה קמאי בהקפת בתיהן הפתוחין לתוכה קנין גמור הוי 
ותו לא מהניא מחילה דפתיחת פתחו דבתרה למיקנא ביה 
דרך מסתמא וכ"ש ד"א.#
#
#
וכי תימא ומאי שנא מבוי דזכו ביה מחמת בתים וחצרות 
(דמפקי) [דמקפי] ליה ופתחי לגואי ומהניא ליה מחילה, לא 
דמי, דאלו חצר כיון דליכא חצר דלא מקיף ליה מחיצות 
מג' רוחותיה לאפסוקה מרה"ר אשתכח דמחיצות למיקנא 
תוכן הן עשויות וכי היכי דקני להו >פ:רמ<לבתים בהני מחיצות 
קנו ליה נמי לאוירא של חצר, ואלו מבוי כיון דרוב 
מבואות לאו סתומין נינהו אלא מפולשין נינהו אשתכח 
דאפילו היכא דאקפוה להאי מבוי בכתלי בתים וחצרות 
מג' רוחותיו מעיקרא הני מחיצות לאו לאקופי למבוי 
עבידן אלא לתוכן הן עשויות לאקופינהו לבתים ולחצרות, 
ואמטול הכי לא קנו ליה למבוי בהאי היקיפא אלא לדריסת 
הרגל בעלמא. תדע דאי בהיקיפא גרידא קנו ליה ההוא 
דשייך בהקיפא בהדייהו אע"ג דלא פתיח ליה פתחא 
למבוי ליקנו ביה נמי חולקא בהדייהו וכי בעי אהדוריה 
פתחיה למבוי אמאי מצו לעכובי עילויה. וכי תימא 
משכחת לה כגון דאקיפוה משתי רוחות בבתים וחצרות 
והדור מרי הנהו פתחי דפתיחי לגויה וגדרוה לרוח 
שלישית לאפסוקיה מרה"ר דקנו ליה בהאי גדר, כיון 
דמיקמי האי גדר הוה ליה מבוי המפולש לרה"ר אשתכח 
דכי גדרוה לרוח שלישית  שלא כדין גדרוה ולא קנו ליה 
בהכי. ואשתכח דאפילו היכא דאקפוה מעיקרא בתים 
וחצרות מג' רוחותיו לית להו זכותא בגויה אלא מחמת 
דפתיחי פתחינהו לגויה דקנו ליה לדריסת הרגל בעלמא, 
דמגו דזכו להו להני בתים וחצרות לאפסוקה לדרך הרבים 
מינייהו זכו נמי לאפסוקה מההוא רוחא דביני הני בתים 
וחצרות דמקפי ליה מג' רוחותיו וליחודיה למריה חצר הני 
בתים וחצרות דפתיחי מעידן הקיפיהו להתם מחמת דלית 
ליה לאיניש אחרינא אורחא להתם, וכי היכי דקנו ביה 
קמאי זכותא בפתיחת הפתח גרידתא דפתוחה ברשות קני 
ליה לבתרא זכותא בגויה בפתיחת הפתח דפתיחה ברשות 
דהוה ליה כחד מינייהו. ופנימי נמי דקי"ל דיכול לסתום 
כנגד פתחו לאו משום דקני ליה קנין גמור הוא אלא משום 
דדוכתא דלית בה רשותא לאינש אחרינא הוא ובפתיחת 
הפתח בעלמא הוא דזכה ביה ואמטול הכי כי אחיל גבי 
אחרינא למיפתח פתחא אחרינא לגאו מיניה הויא מחילה:#
#
>פ:רמ<#
#
קמז. וסופא דקתני בית סתום אינו מטמא כל סביביו 
פרץ את פצימיו מטמא כל סביביו 
בטומאת מת קאי, והכי קאמר, בית סתום והטומאה בתוכו 
אינו מטמא כל סביביו וכפתוח דמי ואינו מטמא אלא את 
פתחו לפי שאין הטומאה יוצאה אלא דרך פתחו, פרץ את 
פצימיו וסתמו (אינו) מטמא כל סביביו דכמאן דלית ליה 
פתחא דמי. ומאי טעמא מטמא כל סביביו, אילימא משום 
דכל גיסא וגיסא איכא למימר דמהכא מפיק ליה ואטמו להו 
כל סביביו כתורת פתח, כדתנן (אהלות פ"ז מ"ג) המת בבית 
ובו פתחים הרבה כולם טמאים נפתח אחד מהן הוא טמא 
וכלם טהורים חשב להוציאו באחד מהן או בחלון שהוא 
ארבעה על ארבעה טפחים הציל על הפתחים, אימור 
דאמור רבנן התם בבית שיש בו פתחים הרבה כדקתני 
בהדיא,  בבית שאין בו פתח מי אמור. אלא היינו טעמא 
דמטמא כל סביביו דכיון דלית לה פתחא הוה ליה כקבר>פ:תפח<#
.דח#
סתום שהנוגע בו כל סביביו טמא כדתנן באהלות פרק 
הטומאה בכותל (שם מ"א) נפש (הטומאה) [אטומה] הנוגע בה 
מן הצדדין טהור מפני שהטומאה בוקעת ועולה בוקעת 
ויורדת אם היה מקום הטומאה טפח על טפח על רום טפח 
הנוגע בה מכל מקום טמא מפני שהיא כקבר סתום. וטעמא 
דמילתא דקבר איתקש למת דכתיב (במדבר יט,טז) בחלל 
חרב או במת או בעצם אדם או בקבר, והני מילי לטמא 
במגע ובמשא ובאהל אבל למיתפס ד"א לטומאה במת לא 
תפיס, דהא תנן (אהלות פט"ו מ"ח) חצר הקבר העומד בתוכה 
טהור ואמאי הא קאי בתוך ד"א לכוך, אלא ש"מ דקבר לא 
תפיס ד"א לטומאה, ומתני' דנפש אטומה נמי דוקא דקתני 
הנוגע בה דאלמא לא מיטמי עד שיגע:#
קמח. אמר רבה בר בר חנה א"ר יוחנן מבואות 
המפולשין לעיר אחרת ובקשו בני מבואות 
לסתמן בני אותה העיר מעכבין עליהן ולא מיבעיא היכא 
דליכא דירכא אחרינא דמעכבי אלא אפילו בדאיכא דירכא 
אחרינא נמי מעכבי משום דרב יהודה דאמר רב יהודה 
אמר רב חצר השותפין שהחזיקו בו רבים אסור 
לקלקלו:#
קמט. אמר רב ענן אמר שמואל מבואות המפולשין 
לרה"ר ובקשו בני מבואות להעמיד להן 
דלתות בני רשות הרבים מעכבין עליהן סבור מינה הני 
מילי בד"א דא"ר זירא אמר רב נחמן ד"א הסמוכות לרה"ר 
כרשות הרבים דמיין ולא היא התם לענין טומאה הכא 
זימנין דדחקי בני רשות הרבים ועיילי טובא. כלומר כי 
אמרינן ד"א הסמוכות לרשות הרבים כרשות הרבים דאמו 
אבל יתר מד"א לא, הני מילי לענין טומאה דכי היכי דספק 
טומאה ברשות הרבים ספיקו טהור בד"א הסמוכות לרשות 
הרבים נמי ספיקו טהור, דגבי רשות הרבים טעמא מאי 
דגמרינן מסוטה דכתיב בה ונסתרה והיא נטמאה וברשות 
הרבים לאו ונסתרה קרינא בה, בד"א הסמוכות לרה"ר נמי 
כיון דשכיחי בהו רבים תדיר לאו ונסתרה קרינא בהו 
וכרשות הרבים דמו, אבל לפנים מד"א כיון דלא שכיחי 
התם רבים תדיר לאו כרשות הרבים דמי. והני מילי לעניין 
טומאה, אבל לענין העמדת דלתות למבואות הסמוכות 
לרשות הרבים כיון דזימנין דדחקי בני רשות הרבים 
ועיילי טובא טפי מד"א אפילו לפנים מארבע נמי בני 
רשה"ר מעכבין עליהם משום דרב(י) יהודה. #
והני מבואות המפולשין לרשה"ר דקאמרי' לא תימא 
דוקא במפולשין משני צדדין, דא"כ בהא תיסוק אדעתין 
דלא מצו לעכובי אלא בד"א, והא איכא בני מבואות 
אחריני דמהאי גיסא ומהאי גיסא דאית להו דירכא עילויה, 
ואפילו בני רשה"ר גופייהו ניעכבו ואע"ג דאית להו דירכא 
אחרינא וכדרבי יוחנן, ועוד למסקנא דשמעתא דמסקינן 
דאפילו טפי מד"א נמי מטעמא דזימנין דדחקי בני רה"ר 
ועיילי טובא, מאי איריא משום דדחקי ועיילי טובא 
דמשמע אגב דוחקייהו, תיפוק לי דהא אית דירכא מהתם 
למיעבד מאידך גיסא. אלא ודאי ש"מ דכי אצטריך רב ענן 
אמר שמואל לאשמועינן במבואות שאינן מפולשין אלא 
מרוח אחת. והשתא דאיתברר דבמבוי שאינו מפולש 
מרוח אחת קאי ואפי' הכי מצו לעכובי עלייהו, אי קשיא 
לך הניחא לרשב"א דאמר חמש חצרות הפתוחות למבוי 
כולן משתמשות למבוי, אלא לרבי דאמר פנימית 
משתמשת עם כולן ומשתמשת לעצמה וש"מ דאי בעי 
פנימית למסתם כנגד פתחו אין בני מבוי מעכבין עליו מאי 
איכא למימר, מי גרעי שאר בני מבוי בגויה מבני רשות 
הרבים, [בני רשות הרבים] מצו מעכבי אפנימי בני מבוי לא 
כל שכן. ועוד בני מבוי עצמו ליעכבו מטעמא דבני רה"ר. 
וכי תימא דילמא שמואל כרשב"א ס"ל, הא שמעינן ליה 
לשמואל דס"ל הלכה כרבי מחבירו כדאיתא בפסחים בפ' 
כל שעה (כז,א) ואם כן הכא היכי שביק רבי ועביד 
כרשב"א. ומסתברא לן דר' נמי כי קאמר במבוי שיש לו 
דלתות קאי אי נמי במבוי שאינו מפולש לרשה"ר כגון שני 
מבואות זה לפנים מזה החיצון מפולש לרשות הרבים 
והפנימי פתוח לחיצון, וכי פליגי רבי ורשב"א בפנימי 
פליגי דאין מפולש לרשות הרבים, אבל במפולש לר"ה 
ואין דלתות לא שנא חד משאר בני מבוי ולא שנא מבני 
רשות הרבים יכיל לעכובי עליה דפנימי דלא לוקי דלתות 
כנגד פתחו וכ"ש היכא דבעי למסתם כנגד פתחו, וכן 
הלכתא:#
קנ. והא דתנן ולא את השדה עד שיהא בה תשעה קבין 
לזה ותשעה קבין לזה ר' יהודה אומר תשעה 
חצאי קבין לזה ותשעה חצאי קבין לזה, אסיקנא דלא 
פליגי אלא מר כי אתריה ומר כי אתריה. באתרא דתנא 
קמא הוה כחישא ארעא ולא עבדא כולי האי ולא טרח 
לאיטפולי בה באנפי נפשה בבציר מתשעה קבין דבבציר 
[מט'] (מ)קבין אית ליה פסידא בטיפולי ולא מיקרי שדה 
אלא שיעורא דחשיב לאיטפולי ביה באנפי נפשיה, באתריה 
דרבי יהודה הוה שמינא ארעא ועבדא טפי ובתשעה חצאי 
קבין חשיב ליה לאיטפולי ביה באנפי נפשיה:#
קנא. בבבל מאי. וקא מיבעיא ליה משום דכחישא טפי 
מכל א"י מאי שיעורא, אמר רב יוסף בי 
רדו יומא. ולשון חרישה הוא כלומר בית חרישת יום אחד 
על ידי פועל אחד, דבהאי שיעורא לית ליה פסידא 
לאיטפולי ביה. מיהו בבציר מחד יומא אית ליה פסידא דלא 
משכח אגירא למיגר עד דיהיב ליה אגרא דכולי יומא. 
ודייקינן בי רדו יומא מאי הוי אי יומא זירעה תרי יומי 
כרבא לא הוי. וקא פסיד גבי כרבא. אי יומא כרבא#
חד יומא זירעה לא הוי. וקא פסיד גבי זירעה. ואסיקנא אי 
בעי תימא חד יומא זירעא אע"ג דלית ביה תרי יומא 
כרבא ובעי למיגר פועל בתרי יומי כריב ותני עד דשלים 
יומא, ואי בעי תימא חד יומא כרבא ואע"ג דלית ביה חד 
יומא זירעא לית ליה פסידא דזרע ליה בהדורי. כלומר 
דזרע והדר כריב לכסויי זירעא ושלים יומא בהכי:#
קנב. דולא בארץ ישראל תנן ולא את הגנה עד שיהא 
בה חצי קב לזה וחצי קב לזה בבבל מאי 
אמר ר"נ בי דאלו יומא:#
קנג. פרדיסא אמר אבוה דשמואל שלשת קבין תנ"ה 
האומר לחבירו מנת בכרם אני מוכר לך 
סומכוס אומר לא יפחות משלשת קבין בבבל מאי אמר 
רבא בר קסנא תלת אציאתא בני תריסר גופני כי היכי 
דרפיק גברא בחד יומא. וש"מ דכי קא פשיט אבוה 
דשמואל שלשת קבין בא"י קא פשט:#
קנד. וש"מ ד[ה]אומר לחבירו מנת בכרם אני מוכר לך 
לא יפחות משלשת קבין בא"י. והוא הדין 
מריפקא עבדא בחד יומא בבבל. והוא הדין נמי בכולהו 
(קבין תשעה קבין לזה ותשעה קבין לזה ר"י אומר תשעה 
חצאי קבין לזה ותשעה ח"ק לזה אסיקנא דל"פ אלא) הני 
שיעורי דקא אמרינן לענין חלוקה דאי אמר ליה מנת בשדה 
אני מוכר לך לא יפחות מתשעה קבין בארץ ישראל, וכן 
כל כיוצא בזה:#
קנה. א"ר אבדימי דמן חיפה מיום שחרב בית המקדש 
ניטלה נבואה מן הנביאים וניתנה לחכמים 
אטו חכם לאו נביא הוא. והלא מבין מדעתו כמה שמועות 
נדונות שלא שמע. הכי קאמר אע"פ שניטלה מן הנביאים 
מן החכמים לא ניטלה אמר אמימר וחכם עדיף מנביא 
שנאמר ונביא לבב חכמה מי נתלה במי קטן נתלה בגדול 
[יב,ב] אמר רב אשי תדע דאמר גברא רבה מילתא 
ומיתאמרא הלכה למשה מסיני כוותיה. ודיקינן ודילמא 
כסומא בארובה. ומהדרינן ולאו טעמא קאמר:#
קנו. אמר רבי יוחנן מיום שחרב בית המקדש ניטלה 
נבואה מן הנביאים וניתנה לשוטים 
ולתינוקות שוטים מאי היא כי הא דמר בר רב אשי הוה 
קאי בריסתקא דמחוזא שמעיה לההוא שוטה דקאמר ריש 
מתיבתא דמליך במתא מחסיא השתא טביומי חתים אמר 
מאן חתים ברבנן טביומי אנא שמע מינה לדילי קימא לי 
שעתא קם אתא אימנו רבנן לאותובי רב אחא מדפתי 
ברישא כד שמיע הא שדור זוגא דרבנן לגביה לאימלוכי 
ביה עכביה גביה הדר שדור זוגא דרבנן גביה עכביה עד 
דמלו ביה עשרה כדמלו בי עשרה מלך פתח ותני להו. 
ש"מ דהיכא דצריכי רבנן לרישא וקדים חד מינייהו ומתני 
בבי עשרה וכולהו רבנן איהו הוי רישא ופסקא היכא דחזי 
למיהוי רישא:#
קנז. אמר רב דימי דמן חיפא קודם שיאכל אדם וישתה 
יש לו כמה לבבות לאחר שאכל ושתה אין 
לו אלא לב א' שנאמר ואיש נבוב ילבב וכתיב נבוב לוחות 
ומתרגמי' חליל לוחין. נמצאת אומר שלשון נבוב לשון 
חלול הוא כלומר פנוי וריקם ממאכל ומשתה לפיכך ילבב 
כלומר לבו כשני לבבות לפי שלבו טרוד. אמר רב הונא 
בריה דרב יהושע הרגיל ביין אפי' לבו אטום כבתולה יין 
מפקחו שנא' ותירוש ינובב בתולות וכתיב נבוב לוחות 
ומתרגמינן חליל לוחין. [והנ"מ] היכא דשתי פורתא אבל 
היכא דשתי טפי כל שכן דמטפש, הרי הוא אומר (משלי 
כ,א) לץ היין הומה שכר כל שוגה בו לא יחכם:#
#
קנח. פשיטא חלק בכור חלק פשוט יהבינן [ליה] 
(ל)אחד מצרה. דלהכי קרנהו רחמנא פי 
שנים לאקושי חלק בכורה וחלק פשוט למימרא דתרוייהו 
כחד חולקא דמו ויהבינן ליה [א]חד מצרא כדאיתא בפרק יש 
נוחלין (לקמן קכד,א). יבם מאי. כלומר היכא דהוו שלשה 
אחין ומת אביהן ולא הספיקו לחלוק עד שמת אחד מהם 
בלא בנים ועמד שני וייבם את אשתו שנמצא נוטל פי 
שנים בנכסי אביו אחד מחמת עצמו ואחד מחמת אחיו, 
יהבינן להו לתרווייהו ניהליה [אחד] מצרה או לא. אמר 
אביי היא היא מאי טעמא בכור קרייה רחמנא רבא אמר 
אמר קרא והיה הבכור הוייתו כבכור. שאינו נוטל בראוי 
כבמוחזק ואין חלוקתו כבכור. דאלו בכור יהבינן ליה 
אחד מצרה ואלו יבם לא יהבינן ליה אחד מצרה. #
והא מילתא לא משכחת לה אלא היכא (דשבוק) [דשוו] 
כולהו חולקי בדמים, ואפי' היכא דהוי תולתא דארעא 
עידית ותרי תולתי בינונית אי נמי זבורית והך תולתא 
דעידית קאי בי מצעי, דכי שקיל להו בכור לתרי חולקי'#
דידיה אחד מצרה בין דשקיל להו מהאי גיסא בין מהך גיסא 
אשתכח דקא שקיל הך תולתא דעידית, לאו תרי תולתי 
במדה יהבינן ליה אלא תרי תולתי בדמים הוא דיהבינן ליה 
בגופה דארעא, מעיקרא כי פלגינן לה לארעא לאו מדה 
כנגד מדה פלגינן אלא חזינן ההוא תולתא דעידית כמה 
שוה טפי ומברינן מיניה תרי תולתי דההוא שבחא ומטפינן 
מיניה פלגא [להאי] חולקא ופלגא להאי חולקא כי היכי 
דמטי להו לכולהו תולת' חולקי' תולתא תולתא בשבחא 
וכיון דשוו להו בדמים שקיל לבכור תרי תולתי דידיה 
מהאי גיסא ומהאי גיסא.#
והני מילי היכא דליכא אורחא למיפלגה לארעא באנפה 
דלימטי ליה לכל חד מינייהו שיעור חולקא דחזי ליה בין 
בעדית בין בבינונית בין בזיבורית, כגון דקאי חד תולתא 
לעידית בי מצעי וארכיה לרוחב השדה וקאי נהרא או נגרא 
לאורך השדה ומחד גיסא לכולהו דחולקיה, דאי פלגינן להו 
לאורך השדה כי היכי דלמטייה לכל חד מינייהו חולקא 
דחזי ליה בין בעידית בין בבינונית בין בזיבורית אשתכח 
חד מינייהו דלא מאטי לית מנהרא או מנגרא ולא מידי, 
בעל כרחין צריכינן למיפלגא ברחבה כי היכי דלמטייה לכל 
חד מינייהו חולקא בנהרא או בנגרא לאשקויי מיניה 
חולקיה, ואשתכח דלא קא מטי מעידית חולקא למרי 
תולתא לפום חולקיה. אבל היכא דליכא התם נהרא ולא 
נגרא מחד גיסא אי נמי דמקיף ליה נהרא או נגרא מתרי 
גיסי דכל היכא דפלגי לה לא סגיא דלא מטי לכל חד 
מינייהו חולקא בנהרא או בנגרא, אפי' גבי בכור דשקיל 
תרי חולקיה דידיה אחד מצרה דינא הוא דפלגינן לה 
לארכה כי היכי דלמטייה לכל חד מינייהו חולקא בין 
בעידית בין בבינונית בין בזיבורית.#
וכי תימא אי הכי מאי רבותיה דבכור כיון דלא שקיל 
מיניה דההוא חולקא דעידית אלא כשיעור דמי בינונית 
דשקיל אחוה, אמרינן היינו רבותיה דלא יכיל אחוה למימר 
ליה מעלינן ליה לההוא עידית עלוך כנכסי דבר מריון או 
נפלוג בגורל ושקיל תרי תולתי דידך היכא דמתרמי לך. #
#
והני מילי בבכור אבל יבם לא פלגינן ליה אחד מיצרא, 
אלא כי אתו למיפלג חזינן ליה לאחא מיתנא כמאן דקאי 
ופלגינן ליה לארעא לפום מניינא דכולהו חולקי דשוו 
בדמים כדאמרינן, ועבדינן גורל בשמא דכולהו חולקיה, 
דכתבינן כל חולקא (מינאי הוא) [מינייהו] בחד פיתקא 
ומערבינן להו בפיתקי ואתי כל חד מינייהו ושקיל חד 
פיתקא ואלו יבם שקיל תרי פיתקי, וכל חד מינייהו שקול 
חולקיה היכא דנפיק ליה בגורל ויבם נמי שקיל תרי חולקיה 
דידיה היכא דנפיק ליה בגורל בין איתרמו ליה אחד מצרא 
בין אתרי מצרא. ולא תימא הני מילי היכא דקיימא עידית 
בי מצעי דאי פלגינן ליה אחד מצרא בין מהאי גיסא בין 
מהאי גיסא אית ליה פסידא לאידך בעידית, אלא אפי' היכא 
דקיימי חולקי דעידית אתרי גיסי וקיימא זבורית באמצע, 
דאי פלגינן ליה אחד מיצרא מטו ליה פלגא עידית ופלגא 
זיבורית ואי (א)פליגינן ליה אתרי מצרי אפשר דמתרמו 
ליה תרויהו בעידית, לא פלגינן ליה אחד מצרא, דכיון דלא 
סגיא [ד]מוספינן להו לחולקיה דזיבורית במדה כי היכי 
דלשויינהו בדמים זה נהנה וזה לא חיסר הוא דאיכא דניחא 
ליה בזבורית דנפישא במדה טפי. #
(והוה) [והוא] הדין גבי בכור דיהבינן ליה [א]חד מצרא 
כיון דאכתי לא ידעינן בהי מצרא הוא דיהבינן ליה תרויהו 
ואפי' בחד מינייהו לא ידעינן כי היכי דכתיב לאידך 
אמצרא, (ד)הא על כרחך חשבינן להו מעיקרא כתרי 
חולקיה וכתבינן שמא דכל חד וחד מחולקיה דארעא בחד 
פיתקא באנפי נפשיה, ושקיל בכור ברישא חד פיתקא 
בלחוד דאי שקיל תרי פיתקי אפשר דמתרמו ליה אתרי 
מיצרי ורחמנא זכי ליה [א]חד מיצרא אלא שקיל חד פיתקא 
וכל חד משאר אחין שקיל חד פיתקא, ומשתייר ליה חד 
פיתקא דלא שקיל ליה חד מינייהו כנגד פיתקי דחלק 
בכורה, והדר חזינן ליה לפתקא דבכור אי נפיל ליה בסיפי 
דההיא ארעא מהאי גיסא או מהאי גיסא זכה ליה בגויה 
וזכה ליה בחולקא תנינא דסמיך ליה בין דנפק ההוא חולקא 
דסמיך ליה בההוא פיתקא יתירא דאשתייר בין דנפק 
משאר פיתקי דשקול שאר אחין, דכיון דזכה ליה בכור 
חולקא קמא על כרחיך ממילא זכה ליה בחולקא תנינא 
דסמיך ליה, וההוא דשקליה לפתקא דההוא חולקא תנינא 
שקיל הוא חולקא דנפק בהו דאשתאר דלא שקליה חד 
מינייהו, דאגלאי מילתא לפום הדין גורל דהוא ניהו חולקיה 
דהא כשאר אחין זכי כל חד מינייהו בחולקא דנפק ליה 
בפיתקי. ואי האי פיתקא דסליק בידיה דבכור בי מצעי 
ארעא זכה ביה לחד חולקא ואיגליא מילתא דחולקא תנינא 
אמיצרא דהאי חולקא הוא דיהבינן ליה אי מהאי גיסא אי 
מהאי גיסא, ואמטול הכי חזינן מאן משאר אחין דסלקי 
בידיהו הנך תרי פיתקי דהני תרי חולקי דקיימי אמיצריה 
דבכור והי מינייהו דסליק ברישא זכה ביה מריה שהרי 
הניח לו מקום לבכור לזכות ממנו ותנינא איגלאי מילתא 
דהוא ניהו חולקא תנינא דבכור, וההוא אחא דסליק 
האי תנינא בידיה שקיל הוא חולקא דנפיק#
בפתקא דאשתייר דלא שקליה חד מינייהו וכל חד משאר 
אחין זכה ליה במאי דסליק בידיה. ואי בעו שבקיה ליה 
לבכור למשקל חד חד פיתקא עד דסלקי בידיה חד מהנך 
חולקי דסמיכי ליה, וקמא דסליק מינייהו בידיה הוא ניהו 
חולקא תנינא דיליה ושאר פיתקי מערבי להו ושקיל כל חד 
משאר אחין פיתקא אפיתקא וההוא פיתקא דסליק בידיה 
דכל חד מינייהו הוא ניהו מטו מנתיה. אי נמי דעביד 
פיתקי למניינא דכל תרי דסמיכי להדדי, בחד כתבי קמא 
ותניינא ובחד תנינא ותליתאה, ואי הוו תלתא אחי דבעו 
לארבעה חולקי בהני בית בתליתאה תליתא ורביעאה, 
ושקיל בכור חד מינייהו והנהו תרי חולקיה דסלקי בפתקיה 
אינון מטו מנתיה ואי אשתיירו להו תרי או תלתא חולקי 
לשאר אחין פלגי להו בגורל אחרינא חד חולקא בחד 
פתקא.#
ומסתברא דאי בעי בכור למיפלג ליה אתרי מצרי 
אפילו בגורל לאו כל כמיניה, דאפילו היכא דקיימי תרי 
תולתי עידית אחד מצרא וזיבורית מן הצד אי נמי תרי 
תולתי זיבורית אחד מצרא ותולתא עידית מן הצד, דכי 
פלגינן ליה אתרי מצרי בגורל לית ליה לפשוט פסידא לא 
לגבי עידית ולא לגבי זיבורית, דאי נמי הוה פלגינן ליה 
אחד מצרא אפשר דהוו מתרמי ליה הכין, כיון דלא מתהני 
ליה לבכור בהכין לאו כל כמיניה, דכל היכא דלא מתהני 
ליה לההוא דבעי לשנויי אפי' היכא דאידך לא חיסר לא 
כייפינן ליה, דלא אמרינן כופין על מדת סדום אלא היכא 
דזה נהנה וזה לא חיסר אבל זה לא נהנה וזה לא חיסר לאו 
מדת סדום היא דאטו בשופטני עסקינן דמשנו דינא בכדי. 
אבל ודאי אי בעו אחין למפלג ליה ליבם אחד מצרא על 
כרחיה, כיון דבדלא שוו חולקי להדדי עסיקינן ואיכא 
דניחא ליה בעדית דעדיפא בשבחא ואיכא דניחא ליה 
בזבורית דנפישא במדה, איכא לפלוגי, דאי קיימי תרי 
חולקי דעידית מתרי גיסי וחולקא דזיבורית באמצע אי נמי 
תרי חולקי דזיבורית מתרי גיסי וחד חולקא דעדית 
באמצע, כיון דכי פלגינן ליה אחד מצרא קא משתני ליה 
חד חולקא מעידית לזיבורית או מזיבורית לעידית זה נהנה 
וזה חיסר הוא, ואי לא משתני חולקא בהכי מעידית 
לזיבורית ולא מזיבורית לעידית ומתהני ליה לפשוט 
למשקל מן הצד הדין עמו דזה נהנה וזה לא חיסר הוא.#
#
והני מילי גבי אחד יבם או שני יבמין דאתו למפלג בהדי 
חד או תרי משאר אחין, דכיון דליבם אית ליה תרי חולקי 
ולית ליה [לכל] חד מינייהו אלא חד חולקא אשתכח דדחקי 
ליה תרי חולקי דיבם דשקיל אחד מצרא לחד חולקא דשאר 
אחין מעידית לזיבורית או מזיבורית לעידית כדברירנא 
לעיל, אבל שני יבמין דאתו לחודייהו למפלג בהדי הדדי, 
כגון שיבמו שתי יבמות הבאות משני בתים דהאי אית ליה 
פלגא והאי אית ליה פלגא, כיון דכי הדדי נינהו אע"ג דלא 
אפשר לאשוויי חולקי להדדי פלגינן ליה לכל חד מינייהו 
אחד מצרא, חדא דכי מיעט רחמנא יבם דלא תהוי חלוקתו 
כבכור דומיא דבכור הוא דמיעט דלא שוו להדדי, ועוד 
דכיון דכי שוו חולקי להדדי אפילו ליבם נמי פלגינן אחד 
מצרא מטעמא דזה נהנה וזה לא חיסר, אשתכח דהיכא דלא 
שוו חולקי להדדי לא פלגינן ליה אחד מצרא מטעמא דזה 
נהנה וזה (לא) חיסר הוא, ולא משכחת לה גבי יבם זה נהנה 
וזה חיסר אלא היכא דאתי למפלג בהדי חד או תרי משאר 
אחין כדאמרן, אבל בשני יבמין זה נהנה וזה לא חיסר הוא 
דהא בין הכי ובין הכי לא זכי בעידית ולא בזיבורית אלא 
בגורל ולא דחיק ליה חולקא דחד מינייהו לחבריה טפי 
ממאי דדחיק ליה חבריה דהא שוו שיעורי דחולקי להדדי, 
הילכך מפלג להו אחד מצרא עדיף דזה נהנה וזה נהנה הוא 
ועדיף טפי מזה נהנה וזה לא חיסר. #
וכי תימא אי הכי אפי' בתרתי ארעתא נמי היכא דלא 
שויאן בשבחא נימא זה נהנה וזה נהנה הוא ולפלוג חדא 
[כנגד חדא] בגורל, היכי דמי, אי דלית בה דין חלוקה בכל 
חדא מינייהו, כיון דלא מסתלק חדא מינייהו אלא בדינא 
דגוד או איגוד הא עדיפא ליה דיכיל למיגד כוליה, ואי 
דאית בה דין חלוקה בכל חדא מנייהו באנפי נפשיה, כיון 
דיכיל (ל)כל חד מינייהו למשקל חולקיה בין בעדית 
דעדיפא בשבחא בין בזיבורית דנפישא במדה הא עדיפא 
ליה טפי מלמפלג ליה אחד מיצרא ולמיחת לספק עידית 
ספק זיבורית. אבל הכא לא פסיקא ליה מילתא למשקל 
חולקא בין בעידית בין בזיבורית ואפשר דמתרמו ליה תרי 
חולקי דידיה בזיבורית אתרי מצרי הלכך זה נהנה וזה לא 
חיסר הוא. #
ולא תימא הני מילי גבי שני יבמין דשוו זכואתייהו 
להדדי, אלא אפילו בבכור ויבם דלא שויאן זכואתיהון 
להדדי, דאלו בכור פלגינן ליה אחד מיצרא ואפי' היכא דלא 
שוו חולקי להדדי ואלו יבם לא פלגינן ליה אחד מצרא, 
דינא הוא דפלגינן ליה לכל חד מינייהו אחד מצרא, דכי 
מיעט רחמנא יבם דומיא דבכור הוא דמיעט, ואי משום 
דאי פלגינן ליה ליבם נמי אחד מצרא דחיק ליה לחולקי 
דבכור לחד גיסא דזיבורית וקא חסר גבי שבחא או לחד 
גיסא דעידית וקא חסר גבי מדה וכי פלגינן ליה אתרי 
מצרי לא דחיק ליה לבכור לחד גיסא כלל אלא שיעור מאי 
דדחיק ליה גורל ואשתכח דכי פלגינן לה אחד מצרא זה 
נהנה וזה חיסר הוא, על כרחיך כיון דסוף סוף כי פלגינן 
להו בגורל הוא דפלגינן להו לית ליה פסידא [ד]אי נמי הוה 
פלגינן ליה ליבם אתרי מצרי אפשר דהוו מתרמו להו 
תרי חולקי דבכור בההוא פלגא דלא ניחא ליה#
השתא בגויה ואשתכח דלגבי מפלג ליה ליבם אחד מצרא 
זה נהנה וזה לא חיסר הוא. וכי תימא אי הכי כי אתי יבם 
למפלג בהדי שני אחין פשוטים נמי כיון דלדידיה פלגא 
ולדידהו פלגא לימא להו פלגו לי אחד מצרא בגורל ואנא 
אשקול פלגא אחד מצרא ואתון שקולו פלגא אחד מצרא, 
שאני התם דכיון דתרי נינהו לא כל כמינייהו למדחקינהו 
לתרויהו לחד מצרא דמצי כל חד מינייהו למימר גורל 
למזלא דמאריה גרים ולא ניחא לי למיתלא גורלי במזלא 
דאיניש אחרינא.#
והשתא דאמרת דחלק בכור וחלק פשוט יהבינן ליה 
לבכור אחד מצרא, כל שכן חלק פשוט דיהבינן ליה אחד 
מיצרא, דהא עיקר טעמא דבכור דיהבינן ליה אחד מצרא 
משום דאתקש חלק בכור לחלק פשוט הוא כדאיתא בהדיא 
בפרק יש נוחלין (לקמן קכד,א), ואי לאו דדינא דחלק פשוט 
למיתב ליה אחד מצרא לא הוה מהני הקישא דפי שנים גבי 
בכור למיתב ליה תרי חולקי אחד מצרא. ועוד לאו קל 
וחומר הוא, ומה חלק בכור דתרי חולקי נינהו יהבינן ליה 
אחד מצרא, חלק פשוט דחד חולקא הוא לא כל שכן. ומינה 
מה חלק בכור אע"ג דלא שוו בשבחא להדדי דאם כן אפי' 
יבם נמי ואפי' חד משאר אחין נמי היכא דההוא חולקא 
דקאי אמצרא לא עדיף משאר חולקי בחד מאנפי שבחא 
פלגינן ליה אמצרי מטעמא דכופין על מדת סדום כדמיברר 
לקמן, אף חלק פשוט אע"ג דלא שוו חולקי בשבחא להדדי 
אי אפשר למפלגינהו לתרוייהו באנפא דלימטי ליה לכל חד 
מינייהו מטו מנתיה בין בשמן בין בכחוש אחד מיצרא 
פלגינן להו לתרוייהו. ואי לא אפשר כגון דאזיל נהרא או 
נגרא מן הצד אי נמי דלא מימשיך חולקא דעדית מצפון 
לדרום אלא עד פלגא דארעא, משוינן להו לחולקי בדמים 
כדבעינן לברורי לקמן ופלגי להו בגורל. והני מילי בחדא 
ארעא אבל בתרתי ארעתא לא שנא בכור ולא שנא פשוט 
כל היכא דלא שוין ארעאתא להדדי בשבחא לא מצי חד 
מינייהו למימר ליה לחבריה שקול את חדא ואנא חדא דכל 
חדא מינייהו לדין חלוקה באנפי נפשיה קיימא כדבעינן 
לברורי לקמן.#
ושמעינן מהאי דינא דבכור ויבם דהני תרי שותפי דאית 
להו ארעא דשותפותא לחד מינייהו אית ליה תולתא 
ולאידך תרי תולתי, אי הנך תרי תולתי מטו לאידך בבת 
אחת כגון דזבנינהו מחד גברא בבת אחת אי נמי נפלו לו 
בירושה בחד זימנא מחד גברא דומיא דחלק בכור וחלק 
פשוט, יהבינן ליה אחד מצרא כי דינא דבכור, ואי נפלי 
ליה בתרי זימני דומיא דיבם לא יהבינן ליה אחד מצרא 
אלא היכא דאתרמו ליה בגורל כי דינא דיבם. ואפי' היכא 
דנפלו ליה תרווייהו מחד גברא דהוה חזי למפלג ליה 
תרוייהו אחד מצרא לא אמרינן בהא כל זכות שתבא לידו 
דזאבין ליה דכיון דלא זבין ליה תרווייהו בבת אחת מכי 
זאבין ליה קמא לחודיה הוו ליה הני תרי חולקי דתרי 
שותפי דלא חזו למפלג להו אחד מצרא וכי הדר זבין ליה 
תנינא נמי מצו אמרי ליה לא עדיפת בהאי תנינא מגברא 
דאתית מחמתיה. והוא דשוו חולקי בדמים ולא שוו 
בשבחא, דאי שוו בשבח ובמדה ובדמים וליכא בינייהו 
הפרש כלל אפילו נפלי ליה בתרי זימני נמי הא קיימא לן 
לקמן כופין על מדת סדום ואפילו באינש אחרינא דלאו 
יבם. ואי לא שוו בדמים אפילו לבכור נמי לא יהבינן ליה 
כלל לא אחד מצרא ולא אתרי מצרי עד דמשוינן להו 
בדמים דלאו זאכי ליה רחמנא אלא פי שנים. וכי תימא וכי 
נפלו ליה בחד זימנא נמי בבכור מאי הוי, אדרבה 
מדאצטריך קרא לאשמועינן גבי בכור למפלג ליה אחד 
מצרא מכלל דבעלמא כי האי גוונא אע"ג דנפלו ליה בחד 
זימנא לא פלגינן ליה אחד מיצרא. לא ס"ד, דאם כן אמאי 
איצטריך קרא למעוטי יבם, אלא כי אצטריך קרא גבי בכור 
משום דשאני דינא דחולקי מהדדי גבי ראוי וכיוצא בו, ס"ד 
אמינא כיון דשאנו מהדדי כתרי חולקי דמי [ו]לא פלגינן 
ליה אחד מיצרא, אקשינהו רחמנא להדדי למפלג ליה אחד 
מצרא.#
ברם צריך את למידע דלא שנא בכור ולא שנא יבם 
ומאן דדמי להו דאתו למפלג בהדי חד או תרי דלית ליה 
לחד מינייהו אלא חד חולקא כי פלגינן להו בגורל, הני 
מילי היכא דלא אתי מיניה פסידא לחד מינייהו במטו 
מנתיה לא למשקל חד מינייהו טפי ממאי דחזי ליה וחד 
בציר ממאי דחזי ליה ולא לבטולי דין חלוקה, אבל היכא 
דאתי מינה פסידא לחדא במטו מנתיה אי נמי לבטולי דין 
חלוקה פלגינן להו בלא גורל. כגון מידי דאית ביה 
תשמישי דשאנו מהדדי והאי חולקא מינייהו אין שם הכל 
קרוי עליו מיהו חזי לאצטרופי בהדי חד מהנך תרי חולקי 
אחריני למלויי מיניה חושבן תרי תולתי (ולמתני) [ולמהוי] 
תרווייהו חלק ששם הכל קרוי עליו ולא חזי לאצטרופי 
בהדי תנינא מחמת דמתפלג מיניה, דאי פלגינן להו בגורל 
אפשר דנפיל ההוא חולקא דאין שם הכל קרוי עליו 
בחולקיה דפשוט נמי בטיל דין חלוקה דתניא כל שאלו 
יחלק ושמו עליו חולקין ואם לא מעלין אותו בדמים, כגון 
האי ודאי פלגינן ליה ליבם וכיוצא בו תרי חולקי דחזו ליה 
בההוא מצרא בלא גורל כי היכי דלא לבטיל דין חלוקה בין 
דאתרמו להו הני תרי חולקי ברע בין דאיתרמו להו ביפה, 
והוא דשוו חולקי להדדי בדמים כל חד וחד לפום מטו 
מנתיה כי היכי דלמטי ליה לפשוט בחולקיה תולתא בדמים 
ולבכור או ליבם תרי תולתי. דכי היכי דאשוויי חולקא 
בשבחא לא מעכב בחלוקה אלא היכא דאפשר לאשווי, 
בגורל נמי לא מעכב בחלוקה אלא היכא דאפשר#
למפלג בגורל, דלאו באשוויי חולקים בשבחא תליא מילתא 
ולא בגורל תליא מילתא אלא בכל שאלו יחלק ושמו עליו 
תליא מילתא. #
#
ולא תימא הני מילי בבכור דעיקר דיניה למפלג ליה אחד 
מצרא, אלא אפילו יבם דמעיקר דינא לא פלגינן ליה אחד 
מצרא, הני מילי היכא דנעשה למיפלג ליה אתרי מצרי 
אבל לעכובי בחלוקה מחמת דלא אפשר למפלג ליה אתרי 
מצרי [לא], דשיעורא דאית בה דין חלוקה לאו בחד מצרא 
ותרי מצרי תליא אלא בכל שאלו יחלק ושמו עליו הוא 
דתליא, וכל היכא דאפשר להו לשותפי למפלג בין אחד 
מצרא בין אתרי מצרי ומטי ליה לכל חד מינייהו חולקא 
דחזי ליה חלק ששם הכל קרוי עליו פלגי, אלא דאי אפשר 
למפלג ליה ליבם אתרי מצרי לא פלגינן ליה אחד מצרא 
אלא היכא דאפשר לאשוויי חולקי להדדי, אבל היכא דלא 
אפשר למפלג ליה אלא אחד מצרא בלא גורל פלגינן ליה 
אחד מצרא בלא גורל ואע"ג דלא שוו חולקי להדדי. 
דשמעתא דרבא דאמר (תרווייהו דאמר) הויתו כבכור ואין 
חלוקתו כבכור במידי דאית ביה דין חלוקה משמע, דכל 
היכא דאפשר למפלג ליה אתרי מצרי לא פלגינן ליה אחד 
מצרא, אבל היכא דלא אפשר למפלג ליה אתרי מצרי לא 
איירי רבא כלל, דלאו לאשמועינן שיעור דין חלוקה קא 
אתי התם לאשמועינן אלא לאשמועינן אי פלגינן ליה אחד 
מצרא ואי פלגינן ליה אתרי מצרי הוא דאתא לאשמועינן, 
דומיא דבכור דמיירי בדאית בה דין חלוקה דכי איצטריך 
קרא פי שנים דאפילו היכא דאפשר למיתב ליה אתרי 
מצרי יהבינן ליה אחד מצרא ואלו יבם כל היכא דאפשר 
למפלגי ליה אתרי מצרי לא יהבינן ליה אחד מצרא, ואלו 
שיעור דין חלוקה לאו מהתם שמעינן ליה אלא מברייתא 
דכל שאלו יחלק ושמו עליו שמעינן ליה, והתם לא קא 
קפיד אחד מצרא ולא אתרי מצרי ולא אחולקי דשוו 
בשבחא אלא איחלק ושמו עליו בלחוד קא קפיד ולית לן 
לאפוקי שמעתא מפשטה אלא בראיה. #
תדע נמי דהא עיקר דינא דיבם דלא פלגינן ליה אחד 
מיצרא בדלא אפשר לאשוויי חולקי בשבחא הוא, דאי 
בדשוו אפילו ליבם נמי הוה פלגינן ליה אחד מצרא מטעמא 
דכופין על מדת סדום, וכיון דעיקר טעמא משום דלא שוו 
חולקי בשבחא הוא כי היכי דגבי בכור ופשוט כל היכא 
דאפשר לאשוויי חולקי בשבח ובדמים לא פלגינן להו 
בחולקיה דלא שוו להדדי וכי לא אפשר לאשוויינהו אלא 
בדמים פלגינן להו, דאשוויי חולקי בשבחא היכא דלא 
אפשר לא מעכב בחלוקה, גבי יבם נמי כיון דכי פלגינן ליה 
אתרי מצרי משום דלא שוו חולקיה בשבחא הוא כי לא 
אפשר למפלג ליה אתרי מצרי נמי פלגינן ליה אחד מצרא 
ואפילו בחולקיה דלא שוו אלא בדמים, דאשוויי חולקי 
בשבחא לא מעכב בחלוקה. והוא הדין נמי גבי גורל דכי 
היכי דאשוויי חולקי בשבחא לא מעכבי בחלוקה אלא היכא 
דאפשר, וכי בעינן גורל בחולקיה (אלא) [דלא] חזי חד 
מינייהו להאי טפי ממאי דחזי ליה להאי דבעינן גורל 
לברורי חולקיה דכל חד מינייהו דלא ליתו לאנצויי, אבל 
בחולקי דברירא מילתא לפום דינא דחלוקה ולפום מטו 
מנתיה דכל חד מינייהו דהאי חולקא לא חזי אלא להאי והך 
חולקא אחרינא לא חזי אלא להאיך, דין חלוקה דמוכח 
לברורי חולקיה דכל חד מינייהו עדיף טפי מגורל. תדע 
דכי פלגינן להו לשותפי בחולקי דלא שוו בשבחא לא 
מטעמא דגורל הוא דאם כן אפילו היכא דאפשר 
לאשוויינהו נמי נסמוך אגורל ונפלוג, אלא מדלא מהני 
גורל בחולקי דלא שוו להדדי אלא היכא דלא אפשר 
לאשוויינהו דאם כן הוה ליה כקוביא, שמע מינה דכי 
מהנייא חלוקה בחולקי דלא שוו בשבחא לאו משום גורל 
הוא אלא משום דאשווייה חולקי להדדי לא מעכב בחלוקה 
אלא היכא דאפשר לאשוויינהו להדדי. וכיון דטעמא לאו 
משום גורל אלא כי היכי דלא ליבטיל דין חלוקה, ממילא 
שמעת דהיכא דלא אפשר בגורל לפלגינהו בלא גורל 
דאשוויי חולקיה בשבחא לא מעכב בחלוקה. תדע נמי 
דעיקר חלוקה לאו בגורל תלי אלא היכא דאפשר דהא 
אפילו היכא דשוו חולקי להדדי בכל מילי לא פלגינן בלא 
גורל ואלו היכא דקאי חד מהנהו חולקי אמצרא דחד 
משותפי פלגינן ליה אמצריה בלא גורל מטעמא דכופין על 
מדת סדום דאי פלגינן בגורל אפשר דלא מתרמי ליה לבר 
מצרא חולקיה אמיצריה, דשמעת מינה דכל היכא דאיכא 
טעמא למפלג ליה לחד משותפי חולקיה אמצר ידוע טפי 
מחבריה פלגינן ליה בלא גורל. #
תדע נמי דאפילו בחולקי דלא אפשר לאשוויינהו להדדי 
ואפילו היכא דאפשר למפלג בגורל, כי איכא טעמא למיתב 
ליה האי חולקא לחד משותפי טפי מחבריה יהבינן ליה בלא 
גורל, דבהדיא גרסינן בכמה דוכתי (קידושין מב,א וש"נ) 
יתומים שבאו לחלוק בנכסי אביהם ב"ד מעמידין להן 
אפוטרופוס ובורר להן חלק יפה, ואי דשוו חולקי להדדי 
בכל מילי מאי בורר איכא ומאי חלק יפה איכא, אלא לאו 
דלא שוו בשבחא אלא בדמים. ואי דפלגי בגורל מאי בורר 
להן איכא, אלא לאו בלא גורל. וגבי כהן נמי#
אמרינן ליה ליטול מנה יפה ראשון. דשמעת מינה 
דאפילו היכא דלית ליה לשותפא זכותא בגופיה דממונא 
למיתב ליה האי חולקא לדיליה טפי מחבריה מדינא דעיקר 
שותפותא אלא משום חשיבותא דיתמי וכהן היכא דלא 
אפשר לשוויינהו לחולקיה אלא בדמים הוה אפשר 
למפלג להו בגורל, יהבינן בגורל חלק היפה בלא גורל. כל 
שכן גבי בכור ויבם וכיוצא בהן דדין חלוקה קא גרים להו 
מעיקרא שותפתא למיתב ליה האי חולקא להאי והאי 
חולקא אחרינא להאי דאי לא לא הוי בה דין חלוקה דכי לא 
אפשר למפלג להו בגורל פלגינן להו בלא גורל. תדע נמי 
דהא גבי בכור ופשוט היכא דהוי תולתא מציעא עידית 
ותרי תולתי דתרי גיסי זיבורית, אע"ג דכי שקיל ליה בכור 
לחד תולתא דהאי גיסא או דהאי גיסא בגורל הוא דשקיל 
ליה, גבי תולתא מציעא מיהת לא מהני גורל ולא מידי דאם 
כן הוה רמינן ליה גורל אכולהו תלתא חולקי והוה שקיל 
להו לתרי חולקי דיליה כל היכא דמתרמו ליה, אלא כי 
זאכי ליה בההוא תולתא מציעא בחד מחולקי דחלק בכורה 
מטעמא דפלגינן ליה אחד מצרא הוא דזאכי ביה, וכי היכי 
דגבי חד חולקא היכא דלא אפשר למיתב ליה אחד מצרא 
בגורל יהבינן ליה בלא גורל ואפילו בחולקי דלא שוו 
להדדי דלא תיבטיל דין חלוקה, גבי תרוייהו נמי היכא דלא 
אפשר למיפלג ליה בגורל פלגינן ליה בלא גורל דלא 
ליבטיל דין חלוקה. תדע נמי דכיון דאיתקש חלק בכורה 
לחלק פשוט למיתב ליה אחד מיצרא ממילא איתקש חלק 
פשוט לחלק בכורה למיתב ליה אחד מצרא, מה חלק בכורה 
כי לא אפשר למיפלג ליה אמצרא דחלק פשוט בגורל 
פלגינן ליה אמצריה בלא גורל, חלק פשוט נמי היכא דלא 
אפשר למפלג ליה מעיקרא בגורל באנפא דלימטו ליה 
תרוייהו אחד מצרא פלגינן ליה תרוייהו בלא גורל, בין 
דעדיפי משאר חולקי בין דגריעי, דעיקר חלוקה לאו בגורל 
תליא אלא בכל שאלו יחלק ושמו עליו הוא דתליא, והיכא 
דאיכא תקנתא למיפלג בגורל פלגינן בגורל והיכא דליכא 
תקנתא בחלוקה אלא בלא גורל פלגינן בלא גורל בין בבכור 
בין ביבם ומאי דדמי ליה.#
ולא תימא הני מילי גבי חצר דאית בה תשמישי דחזו 
לאיצטרופי למלויי מינייהו בדמים לפי שנים לבכור או 
ליבם ולית בהו באנפי נפשייהו חלק ששם הכל קרוי עליו, 
אלא אפילו גבי מרחץ ובית הבד ושדה וכיוצא בהן איכא 
כי האי גוונא, כגון בית הוילאות והמגורות של מים 
ואוצרות של עצים שבמרחץ, וכגון חנואתא דשנותי 
בהו שושמי לבד הבד וכגון בור וגת ושובך שבשדה 
ומחיצות הקנים וכיוצא בהן, כולהו הני אי אתרמו בהאי 
שדה ומרחץ ובית הבד ואית בהו דין חלוקה לתרי חולקי 
דהאי בית בכל חד מינייהו חלק ששם הכל קרוי עליו וחזו 
הני תשמישי לאיצטרופי לכל חד מהנך תרי חולקי למלויי 
בהו פי שנים דבכור או דיבם, פלגינן להו להנך תרי חולקי 
בגורל וממלינן ליה לבכור או ליבם מהנהו תשמישי 
לשיעור פי שנים דידיה בדמים בלא גורל, והדר שיימינן 
ליה לחלק פשוט באנפי נפשיה ולפי שנים דבכור או דיבם 
באנפי נפשייהו ואי מטי ליה לחד מינייהו בציר ממאי דחזי 
ליה לפום מטו מנתיה משוינן להו בדמים כי היכי דלימטי 
ליה לכל חד מינייהו שיעור מאי דחזי ליה.#
והוא הדין גבי חצר היכא דלא שוו בתים שבה אהדדי לא 
בשבח ולא במדה ואי פלגי בגורל אפשר דמתרמי ליה גדול 
לפשוט וקטן לבכור, כל [כי] האי גוונא לא פלגינן להו 
בגורל אלא שקיל ליה בכור לגדול במדה ופשוט לקטן 
במדה ופלגי ליה לשאר החצר במדה כל חד וחד לפום 
חולקיה והדר שיימינן ליה לחולקא דמטייה לכל חד 
מינייהו בין בבתים בין בחצר, ואי איכא שבחא בדמים 
בחולקיה דחד מינייהו טפי ממאי דחזי ליה למשקל 
משתלים מחבריה בתוספת מדה אמצריה מידי דחזי ליה 
לאצטרופי בהדי חולקיה, ואי ליכא בחולקיה דחבריה מותר 
לאשתלומי מיניה מחמת דלית ביה יתר משיעור ששם הכל 
קרוי עליו משתלים מיניה בדמים כדבעינן לברורי לקמן. 
והוא הדין היכא דאיכא שלשה בתים שוים במדה שנים 
מהן [ב]מזרח החצר זה לפנים מזה ואחד במערב וכל חד 
מינייהו לית ביה דין חלוקה באנפי נפשיה, דאי פלגי בגורל 
אפשר דמתרמי ליה ההוא בית יחידי דבמערב לבכור ותרי 
דבמזרח חד לבכור וחד לפשוט, וההוא דמטי ליה פנימי 
לית ליה חצר קמיה לא לפירוק משאו ולא לשאר תשמישיו 
ולא קא מטי ליה בההוא חולקא מידי דמיקרי חצר. והוא 
הדין היכא דליכא במזרח אלא בית גדול ארכו כשנים 
ברחבו ואית בה שיעור שני בתים וקאי אורכו לאורך החצר 
ובמערב בית קטן בן ארבע אמות על ארבע אמות, דאי 
פלגי ליה לגדול לתרי הוו להו שני בתים זה לפנים מזה ואי 
פלגי בגורל מתרמי בהו פסידא כדאמרן. כל כי האי גוונא 
לא פלגינן להו בגורל אלא יהבינן ליה (לגורל או) להנהו 
שני בתים זה לפנים מזה לבכור או ליבם בלא גורל והך 
יחידי לפשוט כדברירנא לעיל, כי היכי דלא לימטי ליה 
לכל חד מינייהו בחולקיה חלק שאין שם הכל קרוי עליו 
ולא נמי בציר ממאי דחזי ליה.#
#
הדין הוא סברא דילן ואע"ג דהני אנפי מילי דברירן 
אינון ולית בהון ספיקא אצטריכנא לברורינהו ולארווחי 
בהון משום דחזינא להו לחד מרבואתא דאורי בתשובה 
בתרין שותפי דהויא להון חצר דהוו בה תרי בתי חד רבה#
וחד זוטא, לחד שותפא הוה ליה תולתא בחצר ולחד תרי 
תולתי ואורי בה למפלג בגורל אדעתא דאי נפיל ביתא רבא 
בחולקיה דתרי תולתא ליהדר ליה דמים להאיך. והאי 
סברא ליתיה, דאפילו היכא דפלגי אדעתא דאי מטי ליה 
גדול לפשוט מהדר ליה דמים לבכור כקוביא דמי, דמאן 
דאית ליה קרקע ליכא לאסתלוקי מיניה במעות כדבעינן 
לברורי לקמן גבי כללא דגורל (סי' קסב ד"ה נקוט). ועוד קשה 
קוביא זו מכל קוביות שבעולם, דאלו כל קוביא שניהם 
שוין בה בין לשכר בין להפסד, וכאן פשוט קרוב לשכר 
ורחוק להפסד, דאי מטי ליה קטן לא קא חסר מידי ואי מטי 
ליה גדול קא רוח למזבן קרקע דלא הוה חזי ליה על כרחא 
דמריה. ואלו בכור רחוק לשכר, דאי נמי מטי ליה גדול לא 
קא רוח ולא מידי דמאי דחזי ליה קא שקיל, וקרוב להפסד, 
דאפשר דמטי ליה קטן, דלא אמר רחמנא למפלג בגורל 
למעבד קוביא אלא להפיס דעתן של שותפין כגון היכא 
דשוו חולקי להדדי אי נמי היכא דלא אפשר לאשוויי להו 
אלא בדמים דפלגי בגורל, היכא דאתי מינה פסידא לחד 
מינייהו לא אמר, דגורל לתקנתא הוא דאצטריכינן ליה 
ולאו לפסידא, אלא מחוורתא דדינא כדכתבינן.#
#
ברם צריך את למידע דאפילו גבי יבם וכיוצא בו דקי"ל 
דכל היכא דלא אפשר לאשוויינהו לחולקי בכולהו אנפי 
בשבחא להדדי לא פלגינן ליה אחד מיצרא, לאו כולהו 
חולקי דלא נפלי בבת אחת בעינן לאשוויי להדדי, אלא 
חולקי דשותפי הוא (כ)דבעינן לאשוויי להדדי כי היכי 
דלימטי ליה לכל חד מינייהו בין בעידית בין בזיבורית 
לפום מטי מנתיה, דכל היכא דאפשר לאשווינהו להדדי 
אפי' כי האי גוונא פלגינן ליה לכל חד מינייהו אחד מצרא 
דלית ליה פסידא לחד מינייהו, וכל היכא דזה נהנה וזה לא 
חיסר כופין על מדת סדום. ואפילו היכא דלא איפשר 
לאשוויי חולקי דשותפי בשבחא (אלים) [אלא] בלא גורל 
פלגינן בלא גורל. והיכי דמי, כגון יבם ופשוט דאתו 
למיפלג בארעא דהוי תולתא מינה במזרח עידית ותולתא 
מציעא זיבורית ותולתא בתראה דמערב פלגא עידית 
ופלגא זיבורית וקאי נהרא או נגרא מחד גיסא בלחוד, אי 
נמי דלא ממשכי חולקי דעידית מצפון לדרום אלא עד 
פלגא דארעא, דאי פלגי בגורל איפשר דמיתרמי ליה 
לפשוט תולתא דעידית ופסיד יבם בתרי תולתי דידיה 
טובא, אלא כל כי האי גונא אפילו ליבם נמי פלגינן בלא 
גורל וכ"ש לבכור, דיהבינן ליה לפשוט ההוא תולתא 
דמערב בלא גורל ושקיל להו בכור או יבם להנך תרי 
תולתי ואשתכח דמטי ליה לכל חד מינייהו פלגו חולקיה 
עידית ופלגא זיבורית, והוא הדין לכל היכא דלא אפשר 
לאשוויי חולקי אלא שלא על ידי גורל דפלגינן בלא גורל.#
#
ברם צריכינן לברורי דלא שנא חלק בכור ולא שנא חלק 
פשוט וכיוצא בהן דקאמרינן פלגינן להו אחד מצרא, לא 
תימא הני מילי היכא דאיתיה לבכור גופיה או לפשוט 
גופיה מצרא בעולם, אלא אפילו ליתיה בעולם ושבק ברא 
או ברתא כי פלגינן ליה לבריה בנכסי סבא אחד מצרא הוא 
דפלגינן ליה.#
ולא תימא הני מילי בחד דאתיא מכח חד, אלא אפילו 
בתרי דאתי מכח חד, כי אתו למיפלג בהדי אחי אבוהון 
אפי' היכא דמטי ליה לכל חד מינייהו כשעור נמי אחד 
מצרא הוא דפלגינן להו, ואפי' היכא דלא שוו חולקיה 
להדדי אלא בדמים, דחולקא דאבוהון קא ירתי ובמקום 
אבוהון קיימי.#
ולא תימא הני מילי היכא דהוה איתיה לאבוהון בשעת 
ירושה דזכה ביה בחולקיה למיפלג ליה אחד מצרא, אלא 
אפילו היכא דמית בחיי אבוה אינהו במקום אבוהון קיימי. 
תדע דהא לאו לפום מנייניהו קא ירתי דא"כ הוה לכל חד 
מינייהו למישקל חולקא כחד מאחי אבוהון ואי ברתא היא 
לא תשקול ולא מידי, ומדלא יהבינן להו אלא ההוא חולקא 
דהוה חזי לאבוהון ולא שנא ברא ולא שנא ברתא דבמקום 
אבוהון קיימי, מידי דהוה אבנות צלפחד דמית בחיי חפר 
והא שקלן בנתיה כולהו חולקי דהוו חזו לאבוהון דאינהו 
במקום אבוהון קיימן כדמיברר בפ' יש נוחלין (לקמן קטז,ב), 
וש"מ דאפילו תרי או תלתא דאתו מכח חד כולהו חולקא 
דאבוהון קא ירתי ובמקום אבוהון קיימי וכחד גברא דמו, 
וכי היכי דלגבי עיקר ירושה במקום אבוהון קיימי וכחד 
גברא [דמו], לענין חלוקה נמי במקום אבוהון קיימי וכחד 
גברא דמו.#
וה"מ ביורש דקאי במקום מורישו, אבל בלוקחין 
ומקבלי מתנה דאתו מכח חד דזאבין להו או דיהיב להו בבת 
אחת, בלישנא דהקנאה תליא מילתא, דכל היכא דמשמע 
לישנא דחד חולקא אפי' אקני שיעור ידוע לכמה אינשי 
דפריש שמהתיהו בעידן הקנאה דלא פלגינהו לחולקי 
בפירוש כולה חדא הקנאה היא וכולהו חולקי חד חולקא 
נינהו ובעי מיתב להו אחד מצרא, ואע"ג דאכפל 
לאדכורינהו לכולהו קונין בפרט כללא הוי כר' שמעון 
דאמר גבי התקדשי לי בזו ובזו (קידושין מו,א) כללא הוי 
ומצטרפי וקי"ל כוותיה כדברירנא התם בדוכתה.#
#
ואפילו היכא דאקני להו בלישנא דמשמע דלא אקני להו 
בשוה, כגון מאן דאמר ליה לחבריה בית כור מארעא 
פלניתא יהבית לך ולבנך וקנו מיניה, דקי"ל דקני איהו 
פלגא וכולהו בני דיליה פלגא, מידי דהוה אההוא דאמר ליה 
לדביתהו נכסאי לך ולבניך דאמר רב יוסף (לקמן קמג,א) 
קנאי פלגא, לא אמרי' כיון דאהני האי לישנא לפלוגי 
שיעורי מהדדי הוה ליה כמאן דפריש ליה לשיעורא דאקני 
ליה לכל חד מינייהו באנפי נפשיה, דכי קני איהו פלגא 
וכלהו בנים פלגא משום דאדכריה לדידיה בפרט וכולהו 
בנים בכלל דשוויינהו לכולהו בנים לגבי דידיה כחד גברא, 
והוה ליה כמאן דאקני לבי תרי סתמא דקאני האי פלגא 
והאי פלגא, וכי היכי דאילו אקני לבי תרי סתמא כוליה 
חולקא דתרוייהו כחד חולקא דמי.#
וה"מ דלא פריש בהדיא שיעורא דאקני ליה לכל חד 
מינייהו, אבל היכא דפלגינהו בשיעורא בהדיא,
מיבעיא היכא דשוו שיעורי להדדי דכל חולקא מינייהו 
באנפי נפשיה קאי, דכיון דמסתמא נמי כי קנו כהדדי הוא 
דקנו כי טרח לפרושי שיעורי למפלגינהו מהדדי הוא 
דאיכוון, אלא אפי' היכא דשאנו שיעורי מהדדי דס"ד 
אמינא לסלוקי ספיקא הוא דאיכוון פרטא הוי וכל שיעורא 
מינייהו חולקא באנפי נפשיה הוי, ודינא הוא דפליג ליה 
לדיליה אחד מיצרא, ואי בעי למיפלג חולקא דבנים 
גופייהו אתרי מצרי לאו כל כמיניה, ואי בעי מקבל למפלג 
ליה בהדי בניה אחד מצרא נמי לאו כל כמיניה, דכיון 
דפרשיה לחולקא דידיה באנפי נפשיה ודבנים באנפי נפשיה 
אע"ג דאקני להו לכולהו בחדא הקנאה לא שייך הכא למימר 
כללא הוי. ואע"ג דחדא הקנאה הוי לאו חד חולקא הוא אלא 
הוה ליה כמאן דאמר תנתן שדה פלנית לפלוני ופלנית 
לפלוני דכל חדא מיניה באנפיה נפשיה קיימא, והוה ליה 
כהתקדשי לי בזו או בזו דלדברי הכל פרטא הוי דמה לי 
בחדא ארעא מה לי בתרתי, כל היכא דפריש שיעורא 
דאקני ליה לכל חד מינייהו באנפי נפשיה, כי היכי 
דבתרתי ארעתא כל חדא מינייהו באנפי נפשיה קיימא 
בחדא ארעא נמי כל שיעורא ושיעורא דפריש באנפי 
נפשיה קאי. #
#
ברם מימר קא אמרינן דכל היכא דלא איפשר לשוויינהו 
לחולקי בשבחא [אלא] בדמים (לא) משוינן להו בדמים. 
היכי עבדינן, פלגינן לה לארעא מעיקרא חלקים שוין במדה 
והדר שימינן ליה לשמן בשבחא דאית ביה כמה שוי 
ולכחוש כמה שוי, וההוא טופיאנא דביני ביני הוא ניהו 
שיעורא דמוסיף שבחו של שמן על הכחוש בדמים, הילכך 
מוספינן ליה לכחוש במדה בשיעור פלגו דמים דהדין 
שבחא ואשתכח דשוו בדמים והדרי ופלגי להו בגורל.#
#
ולא תימא הני מילי בשבחא דלא איפשר למייתי על ידי 
הוצאה אלא אפי' בשבחא דאיפשר למייתי ע"י הוצאה, 
כגון גג ועלייה שעל גבי הבית ובור ושיח ומערה שבחצר 
וגג ושובך שבשדה, דאפשר לאשבוחיה השתא לכחוש כי 
האי שבחא על ידי הוצאה, לא בהוצאה שימינן אלא 
בשבחא דסליק בה הוא דשימינן, דהא דאשווינהו לחולקי 
בדמים הוא דבעינן ודמי ארעא כי קא שבחי לאו לפום 
הוצאה דאפיק בה קא שבחי אלא לפום שבחא דסליק בה 
הוא דשבחי, ולא שנא הויא הוצאה יתירה על השבח ולא 
שנא הוי שבח יתר על ההוצאה לפום שבחא הוא דשימינן 
ליה. וכיון דלמישם שבחא בעינן  על כרחיך כי שימינן ליה 
אגב ארעא הוא דשימינן ליה, דאי באפי נפשיה קא פגים 
מרי שבחא, דאי עלייה היא קא פגים באוירא דשימת ליה 
לאוירא דידה עילויה לבתר דשקל שותפיה אוירא אחרינא 
כנגדו, ואי בור שיח ומערות וכיוצא בהן נינהו קא פגים 
במדה דשקל שותפיה מדה כנגדה ואשתכח דלא קא שוו 
חולקי להדדי לא באויר ולא במדה. והרי אתברר לך דליכא 
למשימיה להאי שבחא אלא אגב ארעא, וכיון דליכא מדינא 
למישימיה אלא אגב ארעא כגופא דארעא דמי וליכא 
לסלוקי לחד משותפי מיניה במעות אלא בארעא כדברירנא 
ואפילו על ידי גורל, דמאן דאית ליה מילתא בקרקע ליכא 
לסלוקי מיניה במעות אפילו על ידי גורל דכקוביא דמי 
כדבעינן לברורי לקמן גבי כללא דנקטינן גבי גורל (סי' קסב 
ד"ה נקוט).#
ולא תימא הנ"מ במידי דאית ליה פסידא למריה 
למישימיה באנפי נפשיה כדאמרן, אלא אפילו היכא דליכא 
פסידא למשימיה באנפי נפשיה כגון מכתשת הקבועה ונגר 
ומנעול דקביעי דאפשר למעקרינהו ולזבונינהו, כיון 
דקיימא לן דכל המחובר לקרקע כקרקע דמי בכמה מילי 
דשאנו מהדדי ולא שייכי בהדדי אלא בטעמא, הכא נמי 
ליכא לאפוקיה מההוא כללא אלא בראיה, דכל המחובר 
לקרקע לענין דין חלוקה נמי כקרקע דמי בין לענין משימיה 
אגב ארעא בין לענין דלא מסלקינן ליה מיניה אלא בקרקע. 
והוא הדין לענין ההוא שיעורא דמוספינן ליה לכחוש במדה 
כי שימינן ליה לאו באנפי נפשיה שימינן ליה, דאם כן 
בצרי דמי טובא וקא מוספת ליה לכחוש טפי ממאי דחזי 
ליה, אלא אגב ארעא הוא דשימינן ליה, דחזינן ליה לחלק 
הכחוש בלא האי תוספת כמה שוי ובהדי האי תוספת כמה 
שוי וההוא דביני ביני אי הוי טפי מפלגו דמי שבחו של 
שמן בצרינן מיניה ואי הוי בציר מהכין מוספינן עליה עד 
דקאי Pאשיעור פלגו דמי שבחו של שמן, דכי שיימת ליה 
לשמן לבתר דבצרת מיניה האי שיעורא במדה ושיימת ליה 
לכחוש לבתר דמוספת ליה להאי שיעורא עילויה אשתכח 
דשוו בדמים.#
ברם צריכינן לברורי דהיכא דלא איפשר לאשוויי 
חולקי בשבח אלא בדמים דקא אמרינן דלא משווינן להו 
בתוספת מעות אלא בתוספת מדה, (ו)ה"מ היכא דכי 
משוינן להו בתוספת מדה לא מימעטי חולקי מדין חלוקה, 
אבל היכא דמימעטי בהכי מדין חלוקה לא משווינן להו 
אלא במעות, דההוא דמטי ליה ההוא פלגא שמינא בחולקיה 
על ידי גורל יהיב ליה לבעל הכחוש מעות בשיעור פלגו 
דמיה דההוא שבחא. תדע דכי היכי דליכא מדינא לסלוקי 
למריה שבחא מיניה במעות הכי נמי ליכא לסלוקיה מיניה 
בקרקע אחרינא דכחיש מיניה, וכי היכי דלגבי שמן וכחוש 
כי לא אפשר לאשוויי בשבחא אלא בדמים לא בטיל דין 
חלוקה בהכי אלא משווינן להו בדמים הכי נמי כי לא אפשר 
לאשוויניהו בקרקע באנפא דליהוי ביה דין חלוקה אלא 
במעות משוינן להו במעות כי היכי דלא ליבטיל דין 
חלוקה. וההיא דמתמהינן בפרק יש נוחלין (לקמן קכב,א) גבי 
ארץ ישראל למאן דאמר בכספים העלוה למאי אילימא 
לשופרא וס(ו)ניא [אטו] בשופטאני עסקינן, התם משום 
דהוה אפשר להו לעליוה בקרקע, תדע שהרי חלקו שדה 
לבן כנגד שדה פרדס, וכל היכא דאפשר לעלויי בקרקע לא 
מעלינן בכספים. ומתניתין נמי דיקא דקתני ולא את 
השדה עד שיהא בה תשעה קבין לזה ותשעה קבין לזה, 
והא שדה דמשכחת בה שמן וכחוש וקא פסיק ותני עד
שיהא בה תשעת קבין לזה ותשעת קבין לזה, הא יש 
בה תשעת קבין לזה ותשעת קבין לזה חולקין#


