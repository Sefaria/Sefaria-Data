אמר ליה מינך זבינתה ואכלתה שני חזקה, כי אמר לה את 
זבינתה לבעליך קמאי ואנא זבנתה מיניה מהימן. אבל היכא 
דלא אכלה שלש שנים לאחר מיתת הבעל אע"ג דאכלה 
כמה שנים בחיי הבעל לא קיימא ליה חזקה. וכן הלכתא:#
#
רא. והא דתנן ולא לאשה חזקה בנכסי בעלה, דייקינן 
עלה פשיטא כיון דאית לה מזוני מזוני דידה 
הוא דקא אכלה לא צריכא דיחד לה ארעא אחריתי 
למזונה. דליכא למימר דמחמת מזוני הוא דקא אכלה, 
סד"א הויא חזקה, קא משמע לן דלא:#
#
רב. הרי אמרו אין לאשה חזקה בנכסי בעלה הא ראיה 
יש ולימא לגלויי זוזי הוא דבעי שמעת מינה 
המוכר שדה לאשתו קנתה. ולא אמרינן לגלויי זוזי הוא 
דבעא. ופרקינן דילמא מאי הא ראיה יש בשטר מתנה. 
ומסקנא (דלהלן ע"ב) דהוא הדין למכר במעות שאינן טמונין 
דליכא למימר לגלויי זוזי הוא דבעא, אבל במעות טמונין 
לא קנתה, דאמרינן כי שקל מינה זוזי לאו אדעתא דאקנויי 
לה שקלינהו אלא לגלוייה זוזי הוא דבעא, כדבעינן למימר 
קמן:#
#
#
רג. א"ל רב נחמן לרב הונא לא הוית גבן באורתא 
בתחומא דאמרינן מילי מעלייתא א"ל מאי 
[מילי] מעלייתא אמריתו א"ל המוכר שדה לאשתו קנתה 
ולא אמרינן לגלויי זוזי הוא דבעא א"ל דל זוזי מהכא 
ותיקני בשטרא. כלומר מאי איריא משום דלא אמרינן 
לגלויי זוזי הוא דבעא, אפילו תימא נמי לגלויי זוזי הוא 
דבעא ולא קניא בהני זוזי, דל זוזי מהכא ותקני בשטרא, 
דתנן נכסים שיש להן אחריות ניקנין בכסף ובשטר 
ובחזקה. ומהדרינן לאו מי איתמר עלה אמר שמואל לא 
שנו אלא בשטר מתנה אבל בשטר מכר לא קנה עד שיתן 
דמים. אלמא דמים עיקר, הילכך על כרחיך טעמא דלא 
אמרינן לגלויי זוזי הוא דבעא, הא לאו הכי לא קניא, דכי 
דלית זוזי לא קניא בשטרא גרידא. ומקשינן ולאו מותיב 
רב המנונא בשטר כיצד כתב לו על הנייר או על החרס 
אע"פ שאין בו שוה פרוטה שדי מכורה לך שדי   נתונה לך 
במתנה הרי זו מכורה ונתונה. אלמא בשטר מכר נמי קני 
בשטרא גרידא. ומפרקינן ולאו הוא מותיב לה והוא מפריק 
לה במוכר שדהו מפני רעתה, דגמר ומקני. ורב ביבי 
מסיים בה משמיה דרב נחמן במתנה בקש ליתנה לו ולמה 
כתב לו לשון מכר כדי ליפות את כחו. אבל היכא דלא 
מזבין לה מפני רעתה לא קנה עד שיתן דמים. הלכך גבי 
המוכר שדה לאשתו נמי, טעמא דלא אמרינן לגלויי זוזי 
הוא דבעא, הא לאו הכי לא קניא. והני מילי לטעמיה דר"נ 
דסבירא ליה דלא אמרינן לגלויי [זוזי] הוא דבעא. וכבר 
פסק רבא הילכתא לקמן דבמעות טמונים לא קנתה, 
דאמרינן לגלויי זוזי הוא דבעא, וכן הלכתא.#
ואע"ג דליתא להא דרב נחמן, שמעינן מינה דהא דתנן 
נכסים שיש להם אחריות ניקנין בכסף ובשטר ובחזקה, לא 
תימא הני מילי בשטרי הקנייה דכתב בהו שדי מכורה לך 
שדי נתונה לך במתנה, אלא אפילו בשטרי ראיה נמי 
דכתב בהו פלניא זבין ליה ארעא פלניא אי נמי יהבה 
ניהליה במתנה, אי נמי כגון הני דכתבי איך פלוני אמר לנא 
הוו עלי סהדי דזבינת ליה לפלניא ארעא פלניתא, אע"ג 
דלאו לאקנויי בהו כתיבי אלא לראיה בעלמא, מכי מטי 
שטרא לידיה דלוקח או דמקבל מתנה קני. דהא הכא 
דבשטרי ראיה עסקינן, כדדייקינן מעיקרא הא ראיה יש, 
ועלה קאמרינן דל זוזי מהכא ותיקני בשטרא, אלמא אפילו 
בשטרי ראיה נמי קנו. דאי לא תימא הכי מאי קא קשיא 
ליה, לוקמה בשטרי ראיה כפשטה ומשום דלא קנו, אלא 
מדקשיא ליה ותיקני בשטרא ש"מ דשטרי ראיה נמי קנו. 
ודוקא בשטר מתנה, אבל בשטר מכר לא קנה עד שיתן 
דמים או במוכר שדהו מפני רעתה, לא שנא בשטרי הקנאה 
ולא שנא בשטרי ראיה. והוא הדין נמי בחזקה דלא קניא 
במכר עד שיתן דמים או במוכר שדהו מפני רעתה, 
דאידי ואידי חד טעמא הוא:#
#
#
רד. מיתבי לוה מן העבד ושחררו מן האשה וגרשה  
אין להם עליו כלום. אלמא אמרינן אע"ג 
דשקלינהו לזוזי מינייהו בתורת הלוואה וכתב להו שטרא 
לאו לאישתעבודי להו קא מכוין, אלא לגלויי זוזי הוא 
דבעא, דמה שקנתה אשה קנה בעלה ומה שקנה עבד קנה 
רבו וזוזי דנפשיה הוא דקא שקיל, גבי מכר נמי לימא 
לגלויי זוזי הוא דבעא. ודחינן שאני התם גבי מלוה דלא 
ניחא ליה למהוי עבד לוה לאיש מלוה. ודוקא בשלוה 
הימנה בנכסי עצמה במעות ממוכן דאיכא למימר 
לגלויי זוזי הוא דבעא, אבל לוה הימנה בנכסי אביה כגון 
נכסי מלוג דילה וכיוצא בהן וגרשה גובה אותן הימנו. חדא 
דהא ליכא למימר לגלויי זוזי הוא דבעא, דהא מעות שאינן 
טמונין נינהו. ועוד מדתניא בפרק האשה שנתאלמנה 
(כתובות כח,א) לוה הימנה בנכסי אביה אינה נפרעת אלא על 
ידי אחר, דשמעת מיניה דכי לוה הימנה מנכסי אביה אית 
לה לאיפרועי מיניה. והוא הדין היכא דיהיב לה איניש 
מעלמא מתנה, אבל מסתמא אין לה עליו כלום:#
[נא,ב] רה. אמר רבא הלכתא המוכר שדה לאשתו לא 
קנתה ובעל אוכל פירות במתנה קנתה 
ואין הבעל אוכל פירות. ומתמהינן עלה תרתי אמרת, 
המוכר שדה לאשתו לא קנתה, והדר אמרת והבעל אוכל 
פירות, פירי הוא דאית ליה הא גופא לית ליה, אלמא 
קנתה. ומפרקינן לא קשיא כאן במעות טמונין כאן במעות 
שאינן טמונין. במעות טמונין שלא היה הבעל יודע בהן לא 
קנתה דאמרינן לגלויי זוזי הוא דבעא, במעות שאינן 
טמונין קנתה והבעל אוכל פירות דאמר רב יהודה במעות 
טמונין לא קנתה במעות שאינן טמונין קנתה. מיהו הבעל 
אוכל פירות כדרבא. ודוקא במכר אבל במתנה אין הבעל 
אוכל פירות. ומאי שנא מכר ומאי שנא מתנה, אמרי גבי 
מכר איכא למימר מדקפיד למשקל זוזי לא אסתלק מפירא 
ולאו לאקנויי לה גופא ופירא קא מיכוין אלא לזוזי הוא דקא 
בעי, וכי מקני לה גופא בלחוד הוא דקא מקני לה דתיהוי 
האי ארעא כשאר נכסי מלוג דילה. אבל גבי מתנה כיון 
דלא קפיד למשקל זוזי ליכא למימר דלזוזי הוא דקא בעי, 
ועל כרחיך כי אקני לה לגמרי הוא דאקני לה.#
 והשתא דאמרת לית ליה פירי  אם מכרה ונתנה 
קיים, דלא מיבעיא מחיים דלא מצי מפיק דהא לית ליה 
פירי, אלא אפילו לאחר מיתה נמי לא, דכיון דאמור רבנן 
לית ליה פירי ש"מ כי אסתלק מהאי ארעא אפילו מדין 
נכסי מלוג נמי איסתלק מינה, לפיכך אם מכרה ונתנה 
קיים. תדע דאפילו הכותב לאשתו דין ודברים אין לי 
בנכסיך אע"ג דלא איסתלק מפירי אם מכרה ונתנה קיים, 
והוא הדין באשתו נשואה היכא דקנו מיניה וכל שכן נותן 
דלית ליה פירי דאם מכרה ונתנה קיים. מיהו ודאי דאם 
מתה עד שלא מכרה ונתנה אפילו אקני לה אדעתא דלא 
ירית לה הבעל יורשה, מידי דהוה הכותב לאשתו נשואה 
דין ודברים אין לי בנכסיך ובפירותיהן בחייך ובמותיך 
דאפילו קנו מידו אם מתה יורשה כדברירנא בפרק 
הכותב.#
#
ומסתברא דכי אמרינן במתנה קנתה ואין הבעל אוכל 
פירות, כשנתן לה לאחר נשואין, דומיא דמכר דמיירי 
לאחר נישואין, דאי קודם נישואין ליכא לפלוגי בין מעות 
טמונין למעות שאינן טמונין, דהני והני אכתי לאו דידיה 
נינהו וכי יהיב לה לאחר נישואין הוה ליה פירי. דכיון 
דמקמי מתנה הוה קני ליה איתתא לבעל קנין גמור ולא קני 
בה בתר הכי זכותא יתירתא דלא הוה קניא ליה מקמי 
מתנה כי היכי דליגבי בהו פירי מחמתה לית ליה פירי, 
דהא כי אסתלק משעת מתנה לגמרי אסתלק, ולבתר מתנה 
נמי לא קניא ליה זכותא יתירתא דלזכי בפירי מחמתיה. 
אבל היכא דיהיב לה מקמי נישואין, מכי נסיב לה אית ליה 
פירי, דלא מבעיא היכא דאקני לה על מנת שתנשא לו, אי 
נמי מעכשיו ולאחר נישואין, דכמכר דמי דאי לאו הכי לא 
הוה מינסבא ליה, וכיון דמשום דוחקא דנישואין הוא דיהיב 
לה הוה כמכר דאית ליה פירי, אלא אפילו בסתמא, אי נמי 
דאקני לה מקמי אירוסין ושידוכין, אע"ג דבשעת הקנאה 
אסתלק מינה לגמרי, כיון דמקמי נישואין הוא דאסתלק 
אהנייא לה זכותא דנישואין דאתיא ליה בתר הכי למיחל 
אהאי ארעא כמה דחיילא אשאר נכסי דאתו לה מעלמא.#
 וכיון דאית ליה פירי אלמא כשאר נכסי מלוג דילה 
משוינן לה, אם מכרה ונתנה בטל, מידי דהוה אנפלו לה עד 
שלא נשאת ונשאת. דלא מבעיא היכא דלא פריש דאקני 
לה נהלה אפילו לאחר נישואין, דכיון דמעיקרא גופא דבעל 
הוא איכא למימר דכי אקני לה אדעתא דתיקום בידה כמאן 
דאקני לה איניש מעלמא, דלכי מינסבא ליה להאי ממילא 
חילא עלה זכותא דנישואין, אלא אפילו היכא דפריש לה 
בין קודם נישואין בין לאחר נישואין, כיון דנסיב לה בתר 
הכין חילא עלה זכותא דנישואין, לא שנא אגופא ולא שנא 
אפירא. ולא דמי לכותב לאשתו ארוסה דין ודברים אין לי 
בנכסיך היכא דגלי אדעתיה דאפי' לבתר נישואין קא 
מסתלק, דאע"ג דאית ליה פירי אם מכרה ונתנה קיים, 
דשאני התם דכיון דמעיקרא גופא דידה הוה ואיהו כי קא 
זכי לאחר נישואין מכח נישואין קא זכי, כי גלי אדעתיה 
דאסתלק אפילו לאחר נישואין על כרחיך כי קא מסתלק 
מזכותא דאתיא ליה מכח נישואין קא מסתלק ולאתנויי 
אנישואין קא אתי, ואי אמרת מכרה בטל דין ודברים אין 
לי בנכסיך דכתב לה מאי אהני ליה. אבל הכא כיון 
דמעיקרא גופא דנותן הוא, אע"ג דפריש נמי לאחר 
נישואין, כל כמה דלא פירש דלאתנויי אנישואין קא 
מיכוין איכא למימר דכולה מילתא להקנאה גרידתא קא 
מכוין ולמהוי כמאן דאקני לה איניש מעלמא קודם נישואים 
דתיקום בידה אפילו לאחר נישואין כשאר נכסי מלוג 
דילה, והאי דכתב לה נמי לאחר נישואין לשופרא דשטרא 
הוא דעבד, כמאן דאמר מעתה ועד עולם.#
והני מילי בחייה ולפירות, אי נמי היכא דמכרה ונתנה 
ואפילו לאחר מיתה, האי כדיניה והאי כדיניה, אבל לאחר 
מיתתה היכא דלא מכרה ולא נתנה, לא שנא אקני לה 
מקמי נישואין ולא שנא לאחר נישואין ירית לה בעל, 
דירושת הבעל לא פקעה אלא היכא דאתני עלה מקמי 
נישואין בלישנא דמוכח אירושה. מידי דהוה אכותב 
לאשתו דין ודברים אין לי בנכסיך, דאפילו כתב לה 
ובפירותיהן ובפירי פירותיהן, כל כמה דלא כתב לה בחייך 
ובמותיך אם מתה יורשה, ואפילו בשאר נכסי מלוג דילה, 
וכל שכן במאי דכתב לה בעל מדיליה.#
ואם נתאלמנה או נתגרשה שקלה לה להדיא לארעא לבר 
מכתובתה. ולא דמיא לכלים שעליה, דהתם כיון דמידי 
דמיחייב ביה בתנאי בית דין הוא דומיא דמזונות דלאחר 
מיתה ובתנאה דכל יומי מיגר אלמנותיך בביתי הוא 
דתלי, כי מקני לה אדעתא דמיקם במיגר ארמלותה הוא>י< #
דמקני לה, וכיון דכלים למיקם וכתובה למיפק, שכך כותב 
לה לכשתנשאי לאחר תטלי מה שכתוב ליכי, כי שקלה  
כתובתה דינא הוא למישם כלים שעליה, דאדעתא למשקל 
ולמיפק לא אקני לה. אבל מתנה דלא מידי דמיחייב ביה 
בתנאי בית דין הוא אלא מדעתא דנפשיה הוא דאקני לה 
ולאו במיגר ארמלותה בביתיה תליא, כל היכא דלא נפקא 
מרשותיה דבעל בחייו מדעתה לא מפסדה לה, מידי דהוה 
אתוספות ושאר מתנות דמיכתבין גו כתובה דלא הוה 
מיחייב בהו בתנאי בית דין, דכל היכא דלא מרדה ביה 
מחיים אע"ג דגביא כתובתה לאחר מיתה שקלה לה לבד 
מכתובתה. וכל שכן מתנתה דאפילו בחיי בעל נמי 
ברשותה קיימא למיכל פירי. תדע דסוגין בפ' יש נוחלין 
בין במתניאתא בין בשמעתתא בין בעובדי בין בסוגיא 
דגמרא הכותב נכסיו לאשתו היכא דשייר קניא לה לבר 
מכתובתה בין בבריא בין בשכיב מרע, דלא יכלת 
לאוקמינהו כשגירש, דלא מבעיא בשכיב מרע דלא שייך 
למימר הכי אלא אפי' בבריא נמי, דהא דומיא דכותב כל 
נכסיו קאי דקיימא לן דלא עשאה אלא אפיטרופא (קאי) 
דמיירי לאחר מיתה וכשלא גירש.#
ודוקא בשנתאלמנה או שנתגרשה מן הנישואין, אבל מן 
האירוסין, כל היכא דכתב לה מחמת אירוסין ואין צריך 
לומר מחמת נישואין לית לה, שלא כתב לה אלא על מנת 
שהוא כונסה. מידי דהוה אתוספת היכא דכתב לה מן 
האירוסין כדאיתא בפרק אע"פ (כתובות נד,ב), ומידי דהוה 
אסבלונות דקיימא לן בין שמת הוא בין שמתה היא ואפילו 
הדר ביה איהו סבלונות הדרי, וכל שכן היכא דהדרה בה 
איהי דאפי' בישא דירקא הדרא כדאיתא בפרק מי שמת 
(לקמן קמו,ב). והיכא שנתאלמנה או נתגרשה מן הנשואין 
דקאמרינן דאית לה, הני מילי היכא דנתאלמנה או 
נתגרשה מתוך מרדה לבתר דכתבי עלה אגרת מרד 
דאפסדתה לכולה כתובתה, אי אקני לה מקמי הכין מידי 
בין בשטר בין בעל פה מפסדה ליה מחמת מרדה, דכי אקני 
לה אדעתא דמיקם קמיה, אדעתא דמשקל ומיפק לא אקני 
ליה, כדברירנא בפרק אע"פ גבי דיני דמורדת.#
והיכא דמכרה ונתנה כשהיא שומרת יבם קרקע דאקני 
לה בעל מדיליה, לא מיבעיא היכא דאי מכרה בחיי בעלה 
קיים דכל שכן שומרת יבם, אלא אפילו היכא דבחיי בעלה 
מכרה בטל, כשהיא שומרת יבם מכרה קיים. דאי משום 
פירי לית ליה פירי כדברירנא בפ' החולץ ובפרק נערה 
שנתפתתה, ואי לגופא של קרקע ולאחר מיתה, כיון דמדין 
ירושה קאתי לה, כי היכי דבנכסים הנכנסין והיוצאין עמה 
לא ירית בהני נמי לא ירית, דהא אפילו אקני לה מקמי 
נשואין כדינא דנכסי מלוג דיינינן להו, וכל שכן היכא 
דאקני לה לאחר נישואין דאפילו מחיי הבעל לית ליה 
פירי, דקילי ליה ליבם טפי מנכסים הנכנסין והיוצאין עמה. 
אבל היכא דמרדה ביה ביבם איכא לפלוגי, דכל היכא דאי 
מרדה ביה בבעל לית לה, כי מרדה ביה ביבם נמי לית לה, 
מידי דהוה אכתובה ותוספת כדקתני התם (כתובות סג,ב) 
שאפי' כתובתיך מאה מנה הפסדתה, ותני עלה אפי' שומרת 
יבם. וכל היכא דאפי' מרדה ביה בבעל אית לה כל שכן 
היכא דמרדה ביה ביבם דאית לה.#
ברם מימר קאמרינן דבמכר במעות שאינן טמונין 
קנתה, במעות טמונין לא קנתה. [ו]היכא דלא ידעינן אי 
מעות טמונין הוו אי לאו מעות טמונין הוו, הוא אומר 
טמונין והיא אומרת אין טמונין, על מי להביא ראיה, מי 
אמרינן כיון דנקיטה איתתא שטר זביני על הבעל להביא 
ראיה או דילמא קרקע בחזקת בעליה קיימת ועל האשה 
להביא ראיה. ומסתברא על האשה להביא ראיה. חדא 
דקרקע בחזקת בעליה קיימת, ואע"ג דנקיטא איתתא שטר 
זביני, כל כמה דלא אתברר דמעות שאינן טמונין הוו כמאן 
דלא איקיים שטרא דמי, מי לא אמרינן לה קיים שטריך 
וקום בנכסיך. ועוד דאי אמרת דעל הבעל להביא ראיה 
דמעות טמונין הוו ולא הוה ידע בהו בעל, מנא ידעי סהדי 
דלא הוה ידע בעל בהני זוזי, הא ודאי מידי דלא אפשר 
הוא:#
#
רו. ת"ר אין מקבלין פקדונות לא מן הנשים ולא מן 
העבדים ולא מן התנוקות קבל מן האשה יחזיר 
לאשה מתה יחזיר לבעלה קבל מן העבד יחזיר לעבד מת 
יחזיר לרבו [נב,א] קבל מן הקטן יעשה לו סגולה מת 
יחזיר לאביו וכלן שאמרו בשעת מיתתן של פלוני הן יעשה 
כפירושן ואיכא דאמרי יעשה פירוש לפירושן. מאי 
שנא הכא, אילימא משום דחשידי, לחשוב נמי אריסין 
ואיפיטרופין ובן בית. ותו מאי שנא גבי שבועה דקפיד 
למתני האשה הנושאת והנותנת בתוך הבית ומאי שנא הכא 
דפסיק ותני מן הנשים. אלא הכא היינו טעמא דסתמא דהני 
כולהו לית להו ממונא מדידהו, דהא  כל מה שקנה עבד קנה 
רבו, ואשה נמי אע"ג דזימנין הוו לה נכסי מלוג כיון דפירא 
לבעל הא אית ליה לבעל זכותא בגויהו ולית לה רשותא 
לאפקודינהו גבי אחר. ואע"ג דאיכא למימר דילמא איניש 
מעלמא אפקיד גבייהו, כי נמי יהיב להו במתנה על מנת 
שאין לבעל ולאדון רשות בהן, מילתא דלא שכיחא היא 
דמפקיד איניש גבי אשת איש ולא גבי עבד שיש רשות 
אחר עליהן, ומתנה נמי קלא אית לה, וכל שכן במתנה 
כי האי גוונא. וקטן נמי בסומך על שלחן אביו 
עסקינן דמציאתו לאביו, אי נמי יהיב ליה 
איניש אחרינא מתנה, מילתא דלא שכיחא היא דיהיב ליה 
שלא מדעת אביו. ובפקדון נמי ליכא למיתלי דהא לית ביה 
דעת לאפקודי גביה, ובמלאכה נמי ליכא למיתלי דלאו בר 
מלאכה הוא. וכיון דסתמיהו לית להו ממונא אלא מדבעל 
הבית, אמטול הכי אין מקבלין דאיכא למיחש דילמא מגנב 
גנביה, האשה משל בעלה והעבד משל רבו והקטן משל 
אביו, ואסור לחזק ידי עוברי עבירה, אלא מוטב לא לקבל 
מיניהו דאינהו גופייהו מהיכא דשקלי אזלי ומהדרי.#
והני מילי לכתחילה דאין מקבלין, אבל אם קבל יחזיר 
למי שהפקיד אצלו, דמספקא לא מפקינן ממונא מחזקה 
דמאריה, דחיישינן דילמא איניש מעלמא אפקדיוה גבייהו, 
ואי מהדרינן ליה לבעל ולאדון אית ליה פסידא לבעל 
הפקדון. ועוד דאיכא למיחש דילמא איניש מעלמא יהביה 
נהליהו ואמר ליה (לבעל) [לעבד] על מנת שתצא בו לחרות 
ואשה ע"מ שאין לבעליך רשות בהן וקא(מר) מפסדינן להו 
בידים. הלכך ממה נפשך מהדרינן ליה נהליהו, דאי דידהו 
הוא לשקלוה לחיי, ואי בפקדון הוא אינהו דידעי ליה 
למריה מהדרי ליה נהליה, ואי גנוב הוא אינהו הוא דקיימי 
באיסורא, דאלו אנן כי מהדרינן לדוכתא דשקלינן מיניה 
מסתמא שפיר מהדרינן. והני מילי באשה ועבד דבני דיעה 
נינהו, בין לאפקודי גביהו בין לאהדורי פקדון נהליהו, אבל 
קטן דלאו בר דעת הוא ליכא למיחש דילמא איניש מעלמא 
אפקיד גביה ואית ליה פסידא לבעל הפקדון, אלא אימור 
דידיה נינהו, הילכך יעשה לו סגולה. והיינו טעמא דלא 
מהדר ליה לקטן, דכיון דלאו בר דעת הוא לא נפיק ידי 
השבה, דאפילו  השבת אבדה דקימא לן דלא בעיא דעת 
בעלים למקום המשתמר בעינן, ואי מהדר לה לקטן לאו 
מקום המשתמר הוא. והוא דלא מטי לעונת פעוטות, אבל 
מטי לעונת פעוטות דינא הוא דאי תבע ליה מיניה מהדר 
ליה.#
 וכלן אם מת המפקיד יחזיר ליורשיו, דכיון דלא ידעינן 
דמאן נינהו וליתיה למפקיד לאהדורי ליה, מסתמא 
מחזקינן ליה כסתם ממונא דמפקיד גופיה ויחזיר ליורשיו. 
לפיכך אם קבל מן האשה ומתה תחת בעלה יחזיר לבעלה, 
דבעל יורש את אשתו אפילו במקום בנים. קבל מן העבד 
ומת יחזיר לרבו, דמה שקנה עבד קנה רבו, בין מחיים בין 
לאחר מיתה. אבל אם נתגרשה האשה עד שלא החזיר לה 
ומתה יחזיר לשאר יורשיה, דמשנתגרשה אין הבעל 
יורשה. ולגנבה ליכא למיחש, דכיון דכי קימה (תנתני) 
[תחתיו]  אי הוה טענה דמתנה יהבוה נהלי מהימנא, 
(ד)השתא דמתה לאחר גירושין נמי כל היכא דקאי בחזקת 
יורשיה קאי. מה שאין כן בעבד, שאפילו נשתחרר ואחר 
כך מת, כיון דכי אפקידיה להאי ממונא גבי האי אכתי עבד 
הוה, יחזיר לרבו, דכל כמה דקאי ברשות רבו יד רבו הוא 
וכל מאי דמשתכח בידיה בחזקת רבו קאי. מיהו תנא 
דלא פליג בין עבד לאשה כי איירי כשמתה האשה תחת 
בעלה והעבד ברשות רבו הוא דאיירי. קבל מן הקטן ומת 
יחזיר לאביו, דקטן לית ליה זרע ואבוה הוא דירית ליה.#
וכולן  שאמרו בשעת מיתתן של פלוני הן יעשה 
כפירושן, ואין צריך לדקדק אחר מצותו של מפקיד אלא 
יעשה כמצותו. ואיכא דאמרי יעשה פי' לפירושן, כלומר 
ידקדק אחר דבריו, ואי מראין הדברים מאומד הדעת 
להאמינו יעשה כדבריו, ואם לאו יחזיר ליורשין.#
והיכי דמי יעשה פירוש לפירושן, כי הא דביתהו דרבה 
בר בר חנה כי קא שכבה אמרה הני כיפי דמרתא ובני 
ברתא נינהו, וכיפי ברשותיה דרבה בר [בר] חנא הוו 
קיימי, אתא לקמיה דרב אמר ליה אי מהימנא לך איתתך 
עשה כפירושה ואי לא עשה פירוש לפירושה ואיכא 
דאמרי הכי א"ל אי אמידא לך ברתך עשה כפירושה ואי 
לא עשה פירוש לפירושה. כלומר אי אמידא לך ברתך 
והיא בחזקת עשירה כדי שיהיו לה כיפין כאלו, עשה 
כפירוש דאיתתך והדרינהו לברתך, ואי לא עשה פירוש 
לפירושה ותביא ראיה ותטול. וקיימא לן כלישנא בתרא 
דברייתא דקתני יעשה פירוש לפירושן, ואליבא דלישנא 
בתרא דרב דתלי מילתא באומדנא. וכי תימא אם כן מאי 
שנא דכי איתיה לעבד יחזיר לעבד ויהיב ליה עבד או אשה  
למאן דבעו, אלמא איכא למימר דלאו דרביה נינהו ולא 
צריך למבדק בתריה ולמעבד פירוש לפירושיה, ומאי שנא 
דכי אמר בשעת מיתתו של פלוני הוא דצריך למבדק 
בתרייהו. אמרי משום דלא ברירא מילתא דשקורי קא 
משקרי, ומחמת חששא בעלמא הוא דלא מהימנינן להו. 
הילכך כל היכא דאיתיה לעבד ולאשה ומהדר להו שפיר 
דמי דהא אהדר שומר למאן דאפקיד גביה, ואי איכא צד 
גניבה וגזילה עבד ואשה גופייהו הוא דקא גזלי ליה וקא 
יהבי ליה לאיניש מעלמא. אבל היכא דמית מפקיד ולא 
אהדר ליה, אע"ג דאמר בשעת מיתתו של פלוני הן, כיון 
דאשתייר ליה ממונא ברשות שומר לא נפיק שומר ידי 
השבה עד דדייק שפיר, דהא לא אפשר ליה לאהדורי למאן 
דאפקיד גביה, ומפקיד גופיה לא מהימן בתפקדתיה אלא 
היכא דאין רגלים לדבר לאכחושיה, ואמטול הכי יעשה 
פירוש לפירושן.#
וכי  תימא מכדי הני כיפי ברשותיה דרבה בב"ח הוו 
קיימי, מדאמרינן הני כיפי דמרתא ובני ברתא, דשמעינן 
מינה דהתם הוו קיימי כיפי קמייהו בההיא שעתא, ועוד 
מדאתא רבה בר בר חנא לקמיה דרב ואמר ליה אי אמידא 
לך עשה כפירושה ואם לאו עשה פירוש לפירושה, ש"מ 
בדידיה קיימא למעבד כפירושה או למעבד פירוש 
לפירושה, ואי ברשותא דאחר הוו קיימי הא לאו בבעל 
קיימא כי היכי דלימא עשה פירוש לפירושה, אלא ש"מ 
דברשותיה הוו קיימי, ואם כן כי מהימנא ליה איתתיה 
ואמידא לה ברתיה נמי אמאי יעשה כפירושה, אימור 
דקאמר תנא היכא דקאי ממונא ביד אחר דלאו בעל, היכא>י< 
דקאי ביד בעל גופיה מי אמר, וליחוש דילמא ממונא דבעל 
הוה. מסתברא דהיינו טעמא, דכיון דרבה בר בר חנא לא 
הוה ידע דהני כיפי מדידיה הוו ולא מדאתתיה הוו אית ליה 
להימניה לאיתתיה היכא דאין רגלים לדבר למחשדה.#
והני מילי היכא דאמרי של פלוני הן, אבל אמרו ינתנו 
לפלוני ולא קאמרי שהן שלו, מתנה הוא דבעו למיתב ליה 
לההוא פלוני, ולאו כל כמינייהו, הילכך בכולהו לא קנו 
אלא בקטן, והוא שהגיע לעונת פעוטות דקי"ל מתנתן 
מתנה, אחת מתנת בריא ואחת מתנת שכיב מרע, אחת 
מתנה מרובה ואחת מתנה מועטת:#
#
רז. הרי אמרו קבל מן הקטן יעשה לו סגולה מאי סגולה 
רב חסדא אמר ספר תורה רבה בר רב הונא 
אמר דיקלא דאכיל מיניה תמרי. ומסתברא כרבה בר רב 
הונא, דמסתבר מימריה, ועוד דסלקא שמעתא כוותיה:#
#
רח. והא דתנן לא לאב חזקה בנכסי הבן ולא לבן בנכסי 
האב אמר רב יוסף ואפילו חלקו רבא אמר 
חלקו לא אלא מחזקי אהדדי. ואסיקנא והלכתא חלקו לא 
תניא נמי הכי בן שחלק ואשה שנתגרשה הרי הן כשאר כל 
אדם. ומחזיקין זה על זה. והאי חלקו דקאמרינן גבי בן לאו 
חלוקת נכסים היא, דמשמע דהוו שותפי מקמי הכין, דאם 
כן לימא שותף אין לו חזקה ומה ענין לאב ולבן בכאן, אלא 
על כרחיך באב ובן דליכא שותפותא בינייהו עסקינן, 
ואפילו הכי אין מחזיקין זה על זה משום דלא קפדי אהדדי, 
והאי חלקו דקאמרינן בגווייהו לשון פרישה הוא שפירשו 
זה מזה, דומיא דאשה שנתגרשה שפרישתה מבעלה גרמה 
לה, הכא נמי גבי בן. [והא] דקתני לא לאב בנכסי הבן ולא 
לבן בנכסי האב, באב ובן שאוכלין על שלחן אחד קאי דלא 
קפדי אהדדי הילכך לא מחזקי אהדדי, אבל אם פירשו זה 
מזה ונמצא זה דר ואוכל בביתו בפני עצמו וזה בביתו בפני 
עצמו לא מחלי להדדי שהרי נעשו כשאר כל אדם ואמטול 
הכי מחזקי אהדדי. ואפילו לא פירשו זה מזה נמי דוקא גבי 
אב ובן, אבל שאר אינשי אע"פ שדרין כאחד ומשאן ומתנן 
כאחד ואוכלין על שלחן אחד קפדי אהדדי הילכך מחזקי 
אהדדי. דאי לא תימא הכי למה לי למנקט האב והבן, 
לשמעינן בשאר אינשי וכל שכן באב ובנו, אלא מדנקט אב 
ובנו שמע מינה דוקא הני דמערבא דעתייהו טפי ומחלי 
גבי הדדי טפי, אבל שאר אינשי ואפילו אחין נמי לא:#
#
רט. איתמר אחד מן האחין שהיה נושא ונותן בתוך 
הבית והיו אונות ושטרות יוצאות על 
שמו. אונות שטרי קרקעות, שטרות שטרי חובות. ואמר 
שלי הן שנפלו לי מבית אבי אימא אמר רב עליו להביא 
ראיה ושמואל אמר על האחין להביא ראיה. היכא 
דאיתברר דלא נפל ליה ממון מבית אבי אמו [כ]דקא  טעין, 
כיון דאתכחש בטענתיה אפי' שמואל מודה דלאמצע הוו. 
ואי אתברר דנפל ליה ממון מבית אבי אמו או מאנפא 
אחרינא [כ]דקא טעין, אפילו רב מודי דעל האחין להביא 
ראיה, דלא גרע מחלוקין בעיסתן. כי פליגי דמית אבי אמו 
ולא ידיע אי שביק ממונא ואי לא, רב אמר עליו להביא 
ראיה דנפל ליה ממון מבית אבי אמו כדקא טעין, ושמואל 
אמר על האחין להביא ראיה דלא נפל ליה ממון מבית אבי 
אמו, אי נמי דממונא דהני שטרות גופיה מתפושת הבית 
הוה. וקיימא לן כרב, דהא רב נחמן קאי כוותיה, ורב חסדא 
נמי מסיק שמעתא אליביה כדבעינן למימר קמן (סי' ריג).#
#
והני מילי כשהיה זמן האונות והשטרות יוצא בעוד 
שהיה זה נושא ונותן בתוך הבית בתפושת הבית ולא הוה 
ידיע ליה לדידיה ממונא אחרינא, דמוכחא מילתא דההוא 
ממונא מתפושת הבית הוה. אבל אם היה זמנן יוצא עד 
שלא היה נושא ונותן בתוך הבית, אי נמי לאחר חלוקה, על 
האחין להביא ראיה. דכיון דזמנן יוצא עד שלא היה נושא 
ונותן בתוך הבית הרי הוא כשאר כל אדם וממונא בחזקתיה 
קאי, הילכך אע"ג דהוה בתר הכי נושא ונותן בתוך הבית 
נמי לא נפיק ממונא מחזקתיה, דאטו משום דהוה נושא 
ונותן בתוך הבית אפסדיה לממונא דהוה ליה מקמי הכין. 
וכן היכא דזמנן יוצא לאחר שפסק משאו ומתנו בתוך הבית 
נמי הרי הוא כשאר כל אדם, ולא חיישינן דילמא אישתייר 
מידי מתפושת הבית וזבן ביה הני קרקעות לנפשיה, דאם 
כן אדאשמועינן שהיה נושא ונותן בתוך הבית, לשמעינן 
שהיה ממון הבית מופקד אצלו דחיישינן דילמא מיניה גזל 
וזבן לנפשיה. אלא מדלא איירי אלא כשהיה נושא ונותן 
בתוך הבית, ש"מ דכי חיישינן לא למימרא דגזיל להדיא 
מתפושת הבית ומכוין למזבן לנפשיה, אלא דחיישינן דהני 
חובות דעבד והני קרקעות דזבן אדעתא דתפושת הבית 
הוא דזבנינהו, כשאר ממונא דהוה זבין לתפושת הבית, 
והשתא הוא דקא מימלך למתפשינהו לנפשיה. הילכך דוקא 
כשהיה זמנן יוצא בעוד שהיה נושא ונותן בתוך הבית 
[הוא] דאיכא למימר הכי, אבל היכא דאין זמנן יוצא אלא 
לאחר שפסק משאו ומתנו מתוך הבית הרי הוא כשאר כל 
אדם ועל האחין להביא ראיה. ואפילו היכא דזמנן יוצא 
בעוד שהיה נושא ונותן בתוך הבית נמי, דוקא בשלא היה 
לו ממון אחר ידוע לו שלא מתפושת הבית דמסתמא 
מחזקינן ליה דמתפושת הבית הוה, אבל אם נתברר שהיה 
לו ממון אחר שלא מתפושת הבית אימור מיניה זבן ועל 
האחין להביא ראיה, דאטו משום דהוה נושא ונותן בתוך 
הבית לימא דכל מה דהוה זבין ומזבין מתפושת הבית הוה, 
ולא הוה שקיל וטרי לנפשיה ולא מידי. תדע דהא אפילו 
חלוקין בעיסתן ותו לא קאמרי' אימור מעיסתו קימץ ועל 
האחין להביא ראיה, וכל שכן היכא דהוה ליה ממונא 
אחרינא מדנפשיה דאיכא למימר מיניה זבן ומיניה אוזיף. 
וכן הלכתא.#
ומסתברא דהיכא דלא הוה ידוע ליה לדיליה ממונא 
אחרינא, והיה נושא ונותן בתוך הבית, ואשתכח גביה 
ממונא מטלטלי או מקרקעי בעוד שהיה נושא ונותן בתוך 
הבית ולא ידיע דמאן נינהו, אע"ג דמטלטלי נינהו וקיימי 
ברשותיה וקא טעין שלי הן שנפלו לי מבית אבי אימא, אי 
נמי פלוני נתנן לי במתנה, עליו להביא ראיה, דהשתא 
היכא דנפיק שטרא על שמיה קאמרינן דעליו להביא ראיה, 
היכא דליכא שטרא על שמיה לא כל שכן. ועוד אי אמרת 
דכי קאי ממונא ברשותיה המוציא מחבירו עליו הראיה, 
אלמא כל מאי דקאי ברשותיה בחזקתיה קאי, אם כן כי הוו 
אונות ושטרות יוצאות על שמו נמי אמאי עליו להביא 
ראיה, כיון דהאי ממונא דאונות ושטרות כי הוה קאי 
ברשותיה בחזקתיה הוה קאי, השתא דזבן ביה קרקע על 
שמיה ונפיק שטרא על שמיה מגרע גרע. אלא ודאי ש"מ 
דאע"ג דהוה קאי ממונא ברשותיה מעיקרא נמי בחזקת 
אחין הוה קאי דאי הוה טעין ביה מעיקרא שלי הוא עליו 
להביא ראיה. ודוקא היכא דאיתברר דאיתיה לממונא 
גביה, אבל היכא דלא איתברר דאיכא גביה ממונא כלל 
אלא איהו הוא דקא מודי וקאמר אין איכא ממונא גבאי 
ודידי הוא שנפל לי מבית אבי אימא או שנתן לי במתנה, 
איהו מהימן, מיגו דאי בעי אמר ליכא גבאי ולא מידי.#
#
והשתא דאיתברר דהיכא דאשתכח ממונא גביה בעוד 
שהיה נושא ונותן בתוך הבית עליו להביא ראיה, הוא הדין 
נמי היכא דאישתכח גביה לאחר שפסק משאו ומתנו מתוך 
הבית, ואיכא סהדי דהאי ממונא גופיה הוה שכיח גביה 
בעוד שהיה נושא ונותן בתוך הבית, בחזקת אחין קאי 
ועליו להביא ראיה. דהא גבי אונות ושטרות דכי נפיק זמנן 
בעוד שהיה נושא ונותן בתוך הבית, אע"ג דהשתא כי קאי 
עלייהו בדינא בהדי אחין לאו נושא בתוך הבית הוא עליו 
להביא  ראיה, ממאי מדאמר שמואל ומודה לי אבא שאם 
מת על האחין להביא ראיה, טעמא דמת דטענינן להו 
ליתמי, הא לא מת אע"ג דפסק משאו ומתנו בתוך הבית 
כיון דזמנן יוצא בעוד שהיה נושא ונותן בתוך הבית עליו 
להביא ראיה. וסברא נמי הוא דכיון דכי הוה נושא ונותן 
בתוך הבית ממונא בחזקת אחין הוה קאי, השתא נמי דזמנן 
יוצא בעוד שהיה נושא ונותן בתוך הבית בחזקת אחין קאי 
כדמעיקרא. והוא הדין נמי לשאר מטלטלי דמשתכחי גביה 
לאחר שפסק משאו ומתנו מתוך הבית ואיתברר דהוו 
שכיחי גביה בעוד שהיה נושא ונותן בתוך הבית, חד דינא 
אית להו ובחזקת אחין קיימי דחד טעמא נינהו. וכי תימא 
וליהמניה אהנו מטלטלי משום מיגו, דמיגו דאיבעי אמר 
לקוחין הן בידי אי נמי שנתנום לי אחי במתנה, כי אמר 
דמעיקרא דידי הוו מהימן. שאני הכא דליתיה למיגו כלל, 
דכיון דהוה שכיח האי ממונא גביה בעוד שהיה נושא ונותן 
בתוך הבית בחזקתא דאחין קאי, ואיהו לית ליה חזקה 
בגויה למטען לקוח הוא בידי, דכיון דידיע דהוה נושא 
ונותן בתוך הבית הוה ליה דיניה לגבי אחין כדינא דאומן 
דלית ליה חזקה למטען לקוח הוא בידי, וכל שכן דלא יכיל 
למימר דמעיקרא דידי הוה, כדברירנא לטעמיה דרב 
דקיימא לן כוותיה:#
#
רי. אמר שמואל ומודי לי אבא שאם מת על האחין 
להביא ראיה. דטוענין ליורש. מתקיף לה רב 
פפא ניקום ונטעון להו ליתמי מידי דאבוהון לא מצי טעין 
והא רבא אפיק זוגא דסרבלא וסיפרא דאגדתא מיתמי 
בדברים העשויין להשאיל ולהשכיר [נב,ב] כדשלח רב 
הונא בר אבין דברים העשויין להשאיל ולהשכיר ואמר 
לקוחין הן בידי אינו נאמן קשיא. ואפילו הכי איתא להא 
דשמואל, דהא לא אסיקנא בתיובתא אלא בקשיא. וכי 
תימא האי דלא מסיק לה בתיובתא לאו משום דאכתי איתא 
לדשמואל, אלא משום דלא מצי לאותוביה לדשמואל 
מדרבא, מיהו אנן מיהת כיון דסוגיין דההיא דרבא הלכה 
היא ממילא שמעינן דליתא להא דשמואל. לא ס"ד, דאם 
כן למה לי לאסוקה בקשיא, לא לימא קשיא ולא תיובתא, 
ואנא ידענא ממילא דאיתה לאתקפתיה דרב פפא. אלא 
מדאסיקנא בקשיא ש"מ דאכתי איתא לדשמואל, ומקשא 
הוא דקשו לן הלכתא אהדדי ולא ידענא לפרוקינהו. ואיכא 
למימר דטעמא דמודי ליה רב בהא משום דאיכא אונות 
ושטרות יוצאין על שמו ואע"ג דמיקיים שטרא קאמר רב 
על האחין להביא ראיה בעדים, ומשמע דחומרא בעלמא 
הוא דאחמירו רבנן עליה ולאו מעיקר דינא, ועליה דידיה 
הוא דאחמירו רבנן דיכיל לאיתויי ראיה, איתמי דידיה לא 
אחמירו רבנן.#
ומסתברא דהני מילי היכא דמית אבוהון מקמי 
דלחייבוה בי דינא, דאיכא למימר דאי הוה קיים הוה מייתי 
ראיה, אבל היכא דחייבוה בי דינא לאייתויי ראיה ולא 
אייתי בזמנא דקבעו ליה ומית, על היתומים להביא ראיה, 
דהא איתברר דלא הויא ליה ראיה לאבוהון ואיחייב בי דינא 
וקם ליה ממונא בחזקת אחין לגמרי וליכא מידי למטען להו 
ליתמי. והכי נמי מסתברא, דאי אמרת אפילו הכי על 
האחין להביא ראיה, אם כן הא דאמר רב עליו להביא ראיה 
ואי לא מייתי ראיה קם ליה ממונא בחזקת אחין, הכי נמי 
דלא זכו ביה אחין אלא עד דמיית איהו וכי מית איהו אתו 
יתמי דידיה ומפקי ליה, אם כן אף זו קשה בדיני ממונות, 
אבוהון איחייב בדינא ואפקוה לממונא מיניה כדין, ואינהו 
אתו ומפקי בלא טענה ובלא ראיה, אלא ודאי שמע מינה 
כדאמרינן:#
ריא. מיהו שמעינן מינה בשאר מילי לבר מיהא, דלא 
טענינן להו ליתמי מילתא דלא יכיל אבוהון 
למטען, אלא כל היכא דאי הוה אבוהון קיים הוה יכיל 
למטען הכי והוה מהימן אהאי טענה בלא ראיה, אף ע"ג 
>ג.<דאינהו לא טעני ולא מידי אלא קאמרי דהאי מידי שבק לן 
אבונא ולא ידעינן מהיכא מטא לידיה, טענינן להו אנן. וכל 
היכא דאבוהון לא הוה יכיל למטען הכי אלא בראיה, 
לדידהו נמי לא טענינן להו אלא בראיה, ואפילו לאפוקי 
מינייהו, דהא רבא אפיק זוגא דסרבלא וסיפרא דאגדתא 
מיתמי בדברים העשויין להשאיל ולהשכיר, והוא הדין נמי 
מלוקח. ושמעינן מינה דכל היכא דמשכחת דטוענין ליורש 
וטוענין ללוקח, דאי הוה מוריש ומוכר קיים והוה טעין הכי 
הוה מהימנינן ליה בלא ראיה, דאי לאו הכי לא הוה טענינן 
ליה ליורש וללוקח, וליכא בין יורש ללוקח ובין מוריש 
ומוכר אלא דגבי מוריש ומוכר אי טעין איהו טענתיה טענה 
ואי לא טעין איהו לא טענינן ליה אנן, ואלו גבי יורש ולוקח 
אף על גב דלא טעני אינהו נמי  טענינן להו אנן, ודוקא 
במידי דיכלי מוריש ומוכר למטען כדברירנא:#
#
ריב. ושמעינן מינה דדברים העשויין להשאיל 
ולהשכיר היכא דאמר לקוחין הן בידי 
אינו נאמן ומפקינן להו מיניה, ואפילו מיתמי, כדרבא. והוא 
דאית ליה לתובע ראיה דדידיה הוו, דאי לאו הכי מגו דאי 
בעי אמר מעיקרא דידי הוו כי אמר שלך היו ולקחתים ממך 
נאמן:#
#
ריג. אמר רב חסדא לא שנו שעליו להביא ראיה אלא 
שאין חלוקין אפילו בעיסתן אבל חלוקין 
בעיסתן אימור מעיסתו קימץ. ועל האחין להביא ראיה. 
ואע"ג דאונות ושטרות יוצאות על שמו, דמשמע אפי' 
ממון מרובה שאינו נעשה מקימוץ העיסה, אימור מעיסתו 
קמץ ונשא ונתן בו עד שהרויח כל הממון הזה הכתוב 
באונות ושטרות הללו. ועל כרחיך מדאיכפל לאשמועינן 
אונות ושטרות אפילו ממון מרובה משמע, ואפילו הכי 
היכא דחלוקין בעיסתן על האחין להביא ראיה, וכל שכן 
היכא דידיע דהוה ליה ממונא אחרינא מעיקרא. וש"מ דכי 
מחייבינן ליה לאייתויי ראיה לא צריך לאייתויי ראיה 
דהאי ממונא גופיה דידיה הוה, אלא כיון דמייתי ראיה 
דהוה ליה לדיליה ממונא דנפל ליה מבית אבי אמיה, אי 
נמי דיהיב ליה איניש מעלמא במתנה, אי נמי דאשכח 
מציאה, מוקמינן ליה להאי ממונא דאונות ושטרות 
בחזקתיה ועל האחין להביא ראיה. וש"מ דהלכתא כותיה 
דרב, דאי כשמואל אפילו אין חלוקין נמי:#
>גא.<#
ריד. הרי אמרו בזמן שאין חלוקין בעיסתן (על האחין) 
[עליו] להביא [ראיה] ראיה במאי רבה אמר 
ראיה בעדים. שצריך להביא עדים שנפל לו ממון מבית 
אבי אמו כמו שטען, ואע"ג דלא מייתי ראיה דהאי ממונא 
דהני אונות ושטרות מחמת ההוא ממונא דנפל ליה הוא 
דאתא תלינן ביה, ועל האחין להביא ראיה, דלא גרע 
מחלוקין בעיסתן כדברירנא. רב ששת אמר ראיה בקיום 
השטר. דקסבר רב ששת דכי קאמר עליו להביא ראיה 
היכא דלא יכיל לקיומיה להאי שטרא דנפיק על שמיה, 
דאע"ג דמודי (ליה) [לוה] דמיניה דהאי אחא דנפיק שטרא 
על שמיה יזיף, ומודי מוכר [ד]לדידיה זבין, כיון דהוה 
נושא ונותן בתוך הבית ליכא בהא ראיה דממונא דידיה 
הוא. אבל היכא דמקיים שטריה לא צריך להביא ראיה 
דאין לך ראיה גדולה מזו, דכיון דאיכתיב שטרא על שמיה 
לא סגיא דלא שמעי ביה אחין, דשטרא קלא אית ליה, 
ומדלא מחו ביה ש"מ ממונא דידיה הוא. ואיכא למימר דרב 
ששת כשמואל סבירא ליה דאמר על האחין להביא ראיה, 
מיהו היכא דלא מיקיים שטרא מודי ליה לרב.#
אמר ליה רבא לרב נחמן הא רב דאמר עליו להביא 
ראיה והא שמואל דאמר על האחין להביא ראיה, והא 
רבה דאמר ראיה בעדים והא רב ששת דאמר ראיה בקיום 
השטר. מר כמאן סבירא ליה אמר ליה אנא מתניתא 
ידענא וכוותא סבירא לי, דתניא אחד מן האחין שהיה 
נושא ונותן בתוך הבית והיו אונות ושטרות יוצאין על 
שמו ואמר שלי הן שנפלו לי מבית אבי אימא עליו להביא 
ראיה וכן האשה שהיתה נושאה ונותנת בתוך הבית והיו 
אונות ושטרות יוצאין על שמה ואמרה שלי הם שנפלו לי 
מבית אבי אבא או מבית אבי אימא עליה להביא ראיה 
מאי וכן מהו דתימא אשה כיון דשכיחא לה מילתא 
דאמרי קא טרחא קמי יתמי אימא לא גזלא מיתמי 
וליהימנא בלא ראיה, קמ"ל דלא. וש"מ דהלכתא כרב 
דאמר עליה להביא ראיה. וממילא שמעת דליתיה לדרב 
ששת דאמר ראיה בקיום השטר, חדא מדלא קאמרינן 
ועדיין תיבעי לך ראיה בעדים או ראיה בקיום השטר, ש"מ 
דפשיטא לן דמאן דאמר עליו להביא ראיה בעדים קאמר, 
ורב ששת דאמר ראיה בקיום השטר כשמואל סבירא ליה 
דאמר כיון דמיקיים שטרא על האחין להביא ראיה, וכיון 
דקתני תנא בהדיא עליו להביא ראיה ש"מ כרב ודלא 
כשמואל ורב ששת. ואם תמצא לומר רב ששת נמי כרב 
סבירא ליה דאמר עליו להביא ראיה מיהו מאי ראיה ראיה 
בקיום השטר, הא מדאיכפל תנא למתני שנפלו לי מבית 
אבי אימא וגבי אשה נמי שנפלו לי מבית אבי אבא או מבית 
אבי אימא ותני עלה עליו להביא ראיה ועליה להביא ראיה, 
ש"מ ראיה בעדים שמעידין שנפלו לו מבית אבי אמו 
קאמרינן כרבה.#
והא דקתני תנא אחד מן האחין ולא קתני אחד מן 
הבנים, לאו למימר דבן שהיה נושא ונותן בשל אביו והיו 
אונות  ושטרות יוצאין על שמו ואמר שלי הן על האב 
להביא ראיה, דהשתא אחין דקפדי אהדדי דהא אית להו 
חזקה אהדדי קיימא לן דעליו להביא ראיה, גבי אב ובנו 
דלא קפדי אהדדי דהא קיימא לן דלא מחזקי אהדדי לא כל 
שכן. אלא הוא הדין גבי בן בנכסי אביו ואשה בנכסי 
בעלה, והאי דנקט אחין ואשה בנכסי יתומים רבותא 
קמ"ל, מהו דתימא כיון דשכיחא להו מילתא דטרחי
בדיתמי אימא לא גזל מיתמי וליהמנינהו, קמ"ל. תדע 
דבהדיא גרסינן בתוספתא (פ"ט ה"ב) בן שנושא ונותן בשל 
אביו אע"פ שאונות ושטרות יוצאין על שמו הרי הן של 
אביו. ואם אמר ממה שירשתי משל בית אבי אימא הן 
יעשה מפורש בפירושו. וכן האשה שנשאה ונתנה בשל 
בעלה אע"פ שהשטרות יוצאין על שמה הרי הן של בעלה, 
ואם אמרה ממה שירשתי מבית אבי אבא הן או משל בית 
אבי אימא תעשה מפורש בפירושה. וממאי דהאי יעשה 
מפורש בפירושו ותעשה מפורש בפירושה דקתני דעל הבן 
ועל האשה להביא ראיה, מדקתני יעשה מפורש בפירושו, 
והשתא נחזי אנן מאי בפירושו, אילימא בפירושו של 
שטר, מאי שנא גבי בן דקתני בפירושו ומאי שנא גבי אשה 
דקתני בפירושה, (אלמא) [אלא] מאי בפירושו בפירושו של 
בן דקאמר שלי הן ומאי בפירושה בפירושה של אשה 
דקאמרה שלי הן. ומאי יעשה מפורש בפירושו, אילימא 
דמהימן למימר שלי הן, אי הכי ליתני נאמן, דקימא לן 
לעולם ישנה אדם לתלמידו דרך קצרה, ועוד למה לי 
למתנא יעשה מפורש בפירושו, ליתני יעשה בפירושו, 
אלא לאו הכי קאמר יעשה הדבר מפורש וברור בראיה 
שהן שלו בפירושו, והוא הדין גבי אשה:#
#
רטו. והא דתנן בד"א במחזיק אבל בנותן מתנה והאחין 
שחלקו והמחזיק בנכסי הגר נעל גדר פרץ כל 
שהוא הרי זו חזקה, אתמהינן עלה אטו כל הני דאמרינן 
לאו חזקה היא אמר רבא הכי קאמר בד"א בחזקה שיש 
עמה טענה כגון מוכר אומר לא מכרתי ולוקח אומר 
לקחתי ולית ליה ללוקח ראיה, דחזקה במקום ראיה קימא 
אבל הנותן מתנה ורצה המקבל להחזיק בה כדי שלא יוכל 
הנותן לחזור בו, והאחין שחלקו ורצה כל אחד מהן להחזיק 
בחלקו, והמחזיק בנכסי הגר שמת ואין לו יורשין, 
דלמיקנא בעלמא הוא דקא בעו ואין ביניהן טענה 
וכפירה, נעל גדר פרץ כל שהוא הרי זו חזקה. ואין המקנה 
יוכל לחזור בו:#
#
#
#
רטז. תני רב שרביא בקידושין דבי לוי נעל גדר פרץ 
כל שהוא בפניו הרי זו חזקה. ומתמהינן 
עלה בפניו אין שלא בפניו לא. כלומר מכדי האי תנא 
בדאחזיק מדעתיה דנותן קאי, דאי שלא מדעתו אפילו 
בפניו נמי לא קני, וכיון דמדעתיה קא מיירי אפילו שלא 
בפניו נמי ליקני. ואם נפשך לומר דמקרא דושבו בעריכם 
אשר תפסתם דילפינן מיניה חזקה (קידושין כו,א) קא מתמה, 
דישיבת הרבה עיירות בבת אחת לא אפשר דלמהוי באפי 
נותן, דכי חזי לה לחזקה דהאי לא חזי לה לחזקה דהך, 
ואפי' הכי הויא חזקה. אמר רבא בפניו ואין צריך למימר 
ליה לך חזק וקנה [נג,א] שלא בפניו צריך למימר ליה לך 
חזק וקנה. כלומר בפניו לא צריך [למימר ליה] לך חזק 
וקנה, אלא כיון שקבל עליו המוכר למכור והנותן ליתן 
והחזיק הלוקח בפניו ושתק המוכר קנה לוקח. שלא בפניו 
צריך למימר ליה לך חזק וקנה, ואם החזיק עד שלא יאמר 
לו לך חזק וקנה לא קנה בחזקה זו:#
#
ריז. בעי רב במתנה היאך. מי צריך למימר ליה לך חזק 
וקנה או לא. אמר שמואל ומאי תבעי ליה 
לאבא השתא לוקח דקא יהיב דמי אי אמר ליה לך חזק 
וקנה אין ואי לא לא מתנה לא כל שכן. מיהא שמעינן 
דההיא דתני רב שרביא נעל גדר פרץ כל שהוא בפניו הרי 
זו חזקה במכר קאי, אלמא במכר נמי קני בחזקה. ודוקא 
במוכר שדהו מפני רעתה, אי נמי כגון דהוו ליה ללוקח 
זוזי גבי מוכר ולקח ממנה שדה זו בהלואתו, דאע"ג דלא 
קני בהני זוזי, דהלואה לא קניא במכר כדמברר 
בקידושין, כיון דלא מיחסרי זוזי גוביאנא קני בחזקה. 
וש"מ דלא שנא מכר ולא שנא מתנה, בפניו לא צריך 
למימר לך חזק וקנה שלא בפניו צריך למימר ליה לך חזק 
וקנה:#
#
ריח. והא דתנן נעל גדר פרץ כל שהוא הרי זו חזקה 
כמה כל שהוא כדשמואל דאמר שמואל  גדר 
גדר והשלימו לעשרה טפחים פרץ פרצה כדי שיכנס ויצא 
בה הרי זו חזקה. האי גדר גדר והשלימו לעשרה 
דקאמרינן לאו דגדריה מעיקרא קאמר, אלא כגון שהיה שם 
גדר בנוי מתחלה פחות מעשרה טפחים ובא זה והשלימו 
לעשרה, או שהיתה שם פירצה קטנה ובא זה והוסיף בה 
כדי שיכנס ויצא בה הרי זו חזקה. דיקא נמי דקאמר גדר 
גדר והשלימו לעשרה ולא קאמר גדר גדר עשרה טפחים 
ש"מ.#
 ודייקינן עלה האי גדר היכי דמי אילימא דמעיקרא לא 
הוו סלקי ליה מחמת רומיא והשתא נמי דאוסיף ביה איהו 
לא מצו סלקי ליה מאי עבד, הא ודאי ולא כלום לא עבד 
ולא הויא חזקה אלא היכא דאהני מעשיו. ואי דמעיקרא 
מצו סלקי ליה מחמת שהיה נמוך והשתא דאוסיף ביה 
איהו לא מצו סלקי ליה כלל טובא עבד, ומאי כל שהוא 
דקתני. ואסיקנא לא צריכא כגון דמעיקרא סלקי ליה 
ברוחא מחמת שהיה נמוך והשתא דאוסיף ביה דאיהו 
סלקי ליה בדוחקא. כלומר על ידי הדחק מפני גבהו, 
ואצטריך לאשמועינן דאע"ג דמכל מקום יכלי למיסק התם, 
כיון דאהני [ד]לא יכלי למיסק אלא על ידי הדחק הויא 
חזקה, והוא שהשלימו לעשרה כדשמואל, דאי לאו הכי 
לאו גדר הוא.#
 ודייקינן תו האי פירצה היכי דמיא אילימא דמעיקרא 
הוו עיילי בה והשתא נמי עיילי בה מאי עבד, הא לא אהנו 
מעשיו ולא הויא חזקה אלא דמעיקרא לא הוו עיילי בה 
והשתא עיילי בה טובא עבד. ומאי כל שהוא דקתני. לא 
צריכא דמעיקרא הוו עיילי בה בדוחקא והשתא עיילי בה 
ברוחא. מהו דתימא כיון דמעיקרא עיילי בה והשתא נמי 
עיילי בה לא הויא חזקה, קמ"ל דכיון דאהני דעיילי בה 
ברוחא הויא חזקה:#
#
#
ריט. א"ר אסי אמר רבי יוחנן נתן צרור והועיל נטל 
צרור והועיל הרי זה חזקה מאי נתן מאי נטל 
אילימא נתן צרור דשכר מיא מינה. כגון דהוה אתי 
בידקא דמיא מאבראי ועייל בארעיה דרך נקב, ואתא האי 
ונתן צרור בנקב וסכריה ואברח מיא מינה ולא עיילי מיא 
להתם. נטל צרור דאפיק מיא מינה. כגון דהוה מליא 
ארעיה מיא והוו מזקי לה ובא זה ונטל צרור מעיקר הגדר 
ונעשה מקומו נקב ואפיק מיא מינה, האי מבריח ארי 
מנכסי חבירו הוא. ומצוה קא עביד, דאמר קרא לכל אבדת 
אחיך לרבות אבדת קרקע (ב"מ לא,א), ולא הויא חזקה אלא 
היכא דאי בעי עביד ואי בעי לא עביד וקא עביד אדעתא 
דמיקנא, אבל היכא דמצוה לעשות כיון דבלאו הכי נמי הוה 
מיחייב למעבד לא הויא חזקה. ואסיקנא אלא נתן צרור 
דסכר לה מיא נטל צרור דפתח לה מיא. כגון דהואי ארעא 
צריכא למיא והוה מליא מיא והוה איכא במצר נוקבא 
דנפקי מיא מיניה ואתא האי ונתן שם צרור וסכריה לנקב, 
אי נמי דאתא בידקא מאבראי ולא הוה ליה דוכתא למיעל 
מיניה להאי ארעא ואתא האי ונטל צרור מן המצר ופתח 
בבא דעיילי מיא מיניה. כי האי גוונא כיון דאין מצוה 
לעשות וקא עביד מידי דמהני ליה לארעא הויא חזקה.#
הדין הוא מחורתא דשמעתא לסברא דרבואתא דסבירא 
להו דכי קשי ליה לגמ' מבריח ארי מנכסי חבירו הוא 
מטעמא דעביד מצוה הוא. וקשי לן עלה, הא תינח בנכסי 
חבירו דקא עביד מצוה, אלא בנכסי הגר מאי איכא 
למימר. ואפי' בנכסי חבירו נמי, תינח שלא בפניו דמיפקד 
עליהו, אלא בפניו דלא מיפקד עליהו אלא היכא דאין 
הבעלים יכולין להציל מאי איכא למימר. ועל כרחיך סוגיא 
דגמרא דקא דחי לה סתמא מטעמא דמבריח ארי מנכסי 
חברו בכולהו אנפי קא דחי לה, דאי לא תימא הכי מאי קא 
קשיא ליה, לוקמא בנכסי הגר אי נמי בנכסי חברו ובפניו 
דלא מיפקד. ודיקא נמי דסתם שמעתיה דרבי יוחנן מדלא 
קפיד למימר ליה לך חזק וקנה לא מיתוקמא בנכסי חברו 
אלא בפניו אי נמי בנכסי הגר. אלא מסתברא דכי קשיא 
ליה לאו מטעמא דמצוה קשיא ליה, אלא משום דכל חזקה 
דתליא בהנאה דאהני בה מחזיק בארעא, לא הויא חזקה 
אלא היכא דמהני בגופא דארעא הנאה דלא הוה שכיחא בה 
מקמי הדין. דומיא דגדר ופרץ כל שהוא, דאוקימנא כגון 
דמעיקרא הוו עיילי ביה ברוחא והשתא בדוחקא, אי נמי 
דמעיקרא בדוחקא והשתא ברוחא, אבל אברוחי מיא מינה 
דלא אהני בה מידי דלא הוה מעיקרא אלא לאוקומה 
כדמעיקרא הוא דאהני לא קני, דבעינן דומיא דישוב ערים 
וליכא. והאי דנקט מנכסי חברו לאו משום דקא עביד 
מצוה, אלא כמה דאת אמר מנכסי אחרים שאין מהנה בגוף 
הנכסים הנאה הנכרת בהן  אלא שמהנה את בעל הנכסים 
דלא קימא ליה חזקה. ומהאי טעמא משכחת לה לשמעתין 
בין בנכסי הגר בין בנכסי חברו בין בפניו בין שלא בפניו. 
וכן הדעת נוטה:#
#
רכ. וא"ר אסי אמר רבי יוחנן שתי שדות ומצר אחד 
ביניהן החזיק באחת מהן לקנותה קנאה 
[נג,ב] לקנות אותה ואת חברתה אותה קנה חברתה לא קנה 
החזיק בה לקנות את חברתה אף אותה לא קנה. ש"מ דלא 
מהניא חזקה אלא לההוא מידי דמחזיק ביה, והוא דמיכוון 
למקנייה לההוא מידעם גופיה. ודוקא בנכסי הגר, אבל 
במכר או במתנה אם החזיק בה לקנות אותה ואת חברתה 
קנה את שתיהן, דאמר שמואל (לקמן סז,א) מכר לו עשר 
שדות בעשר מדינות כיון שהחזיק באחת מהן קנה כולן 
דאמרינן סדנא דארעא חד הוא. וטעמא מאי, דעת אחרת 
מקנה אותן שאני. ואם החזיק באחת מהן לקנות את 
חברתה, אפילו גבי מכר ומתנה אף אותה לא קני:#
#
רכא. בעי רבי זירא החזיק באחת מהן לקנות אותה 
ואת המצר ואת חברתה מהו מי אמרינן 
סדנא דארעא חד הוא והרי שתיהן עם המצר כשדה אחת, 
או דילמא הא לחודא קיימא והא לחודא קיימא. ולא קנה 
אלא אותה שהחזיק בה. ועלתה בתיקו, הילכך לא קנה אלא 
אותה שהחזיק:#
#
רכב. בעי רבי אלעזר החזיק במצר לקנות את שתיהן 
מהו מי אמרינן מצר אפסירא דארעא הוא 
וקני תרווייהו או דילמא הא לחודא קיימא והא לחודא 
קיימא ולא קנה אלא את המצר לבדו, בזמן שנתכוון 
לקנותו בכללן. ועלתה בתיקו, הלכך לא קנה אלא את 
המצר בלבד:#
#
רכג. אמר רב נחמן אמר רבה בר אבוה שני בתים זה 
לפנים מזה החזיק בחיצון לקנותו קנה 
לקנות אותו ואת הפנימי חיצון שהחזיק בו קנה פנימי לא 
קנה. החזיק בחיצון לקנות את הפנימי אף חיצון לא קנה 
החזיק בפנימי לקנותו קנה לקנות אותו ואת החיצון פנימי 
קנה חיצון לא קנה ואם לקנות את החיצון לבדו אף 
פנימי לא קנה. אע"פ שהחזיק בו, לפי שלא נתכוון 
לקנותו, ואין צריך לומר חיצון שהרי לא החזיק בו, וכן כל 
כיוצא בזה. וצריכי, דאי אשמועינן פנימי דלא מיקני 
בחזקה דחיצון, משום דלית ליה לחיצון דרך עילויה, 
ואשתכח דפנימי הוא דאית ליה זכותא בחיצון וחיצון לית 
ליה זכותא בפנימי, אבל חיצון דאית ליה לפנימי דרך 
עילויה ליקני בחזקה דפנימי, קמ"ל דכיון דהאי לחודיה 
קאי והאי לחודיה קאי לא קני. ואי אשמועינן חיצון דלא 
מיקני בחזקה דפנימי משום דלית ליה זכותא בפנימי, אבל 
פנימי דאית ליה זכותא בחיצון ליקני בחזקה דחיצון דכבית 
שער דפנימי דמי, קמ"ל דלא.#
ודוקא במחזיק בנכסי הגר, אבל במכר או במתנה אם 
החזיק באחד מהן לקנות את שניהן קנה, דהא אמר רבא 
אמר רב נחמן (לקמן סז,א) מכר לו חילסית ומצולה החזיק 
בחילסית קנה מצולה במצולה קנה חילסית, פשיטא דהא 
אמר שמואל מכר לו עשר שדות בעשר מדינות כיון 
שהחזיק באחת מהן קנה כולן, הכי השתא התם סדנא 
דארעא חד הוא אבל הכא דהא תשמישתא לחוד והא 
תשמישתא לחוד אימא לא קמ"ל, דשמעת מינה דאע"ג 
דהא תשמישתא לחוד והא תשמישתא לחוד קנה, וכל שכן 
גבי [שני] בתים זה לפנים מזה דכולא חדא תשמישתא היא. 
אבל ודאי אם החזיק באחד מהן לקנות את חבירו אפילו 
במכר נמי אף אותו לא קנה:#
#
רכד. ושמעינן מהני שמעתתא דשתי שדות ושני 
בתים, דגבי חזקה בנכסי הגר כוונה 
לקנות בעינן. ממאי, מדקאמרינן גבי שדות החזיק באחת 
מהן לקנותה קנאה, לגבי בתים נמי קאמרינן החזיק בא' 
מהן לקנותו קנאו, והוא הדין בנכסי חבירו כדבעינן 
לברורי. מיהו מסתברא דאפילו בנכסי הגר לאו כוונה 
מפורשת בעינן, אלא כל היכא דידע דהפקירא הוא וקא 
עביד ביה מעשה דקיימא ביה בעלמא חזקה, מסתמא 
מתכוין לקנות הוא. וכי אצטריך בהני שמעתתא כוונה 
לקנות לאפוקי היכא דלא ידע דהפקרא הוא, כגון העודר 
בנכסי הגר וכסבור שלו הן או של ישראל חבירו הן, אי 
נמי כסבור שהגר קיים או שיש לו יורשין דלא קני, כי 
ההיא דגרסינן ביבמות בפרק רבן  גמליאל אומר (נב,ב) 
החולץ ליבמתו וחזר וקידשה רבי אומר אם קדשה לשם 
אישות צריכה ממנו גט לשם יבמות אינה צריכה הימנו גט 
וחכמים אומרים בין שקידשה לשום אישות בין שקידשה 
לשום יבמות צריכה הימנו גט, ואמרינן עלה מ"ט דרבי 
אמר רב יוסף עשאוה כעודר בנכסי הגר וכסבור שלו הן 
דלא קני, אמר ליה אביי מי דמי התם לא קא מיכווין למקני 
הכא קא מכוין למקני הא לא דמי אלא לעודר בנכסי הגר 
וכסבור של גר אחר הן דקני. והשתא נחזי אנן, מדנקיט רב 
יוסף וכסבור שלו הן דלא קני, מכלל דאי ידע דגר נינהו 
אע"ג דליכא כוונה מפורשת לקנות, דומיא דסבור שלו הן 
דליכא כוונה לקנות כלל, קני, דכיון דידע דהפקירא הוא 
מסתמא מתכוין לקנות הוא, כדמסיק בה אביי גבי כסבור 
של גר אחר הן, דאביי כי מיירי גבי סבר של גר אחר הן 
דומיא דקא סבור שלו הן דאיירי בה רב יוסף היא, דאיירי 
דליכא כוונה מפורשת כלל. דיקא נמי מדנקט בתרויהי 
לעודר בנכסי הגר, דאפילו אביי דאיירי בדידע דהפקירא 
הוא לא דייק למימר למחזיק דמשמע נמי דמיכוון לאחזוקי 
אלא לעודר דמשמע מסתמא, דשמעת מינה דסתם עודר 
במאי דידע ביה דהפקירא הוא מתכוין לקנות הוא. וממילא 
שמעת מינה בהדיא דכל היכא דלא ידע דהפקירא הוא 
אע"ג דאיגלאי מילתא למפרע דהפקירא [הוא] לא קני. 
וגרסינן נמי בפרק מי שמת (קמב,א) גר שמת ובזבזו ישראל 
את נכסיו ושמעו שיש לו בן או שאשתו מעוברת חייבין 
להחזיר, החזירו את הכל ואח"כ שמעו שמת בנו או 
שהפילה אשתו החזיק בשניה קנה בראשונה לא קנה. 
וסברינן למידק מינה דעובר אית ליה זכיה, ואסקה רבא 
שאני התם דרפויי הוה מרפיא בידיהו מעיקרא, דמעיקרא 
נמי בחזקת ספק הוה אי יש לו בן או שאשתו מעוברת ואי 
לא, ולאו אדעתא דהפקר ודאי אחזיק.#
וכי תימא מי מצית אמרת דהאי החזיק לקנות דקאמרינן 
בהני שמעתתא לאו בכוונה מפורשת קאי, הא מדתרי בבי 
דסופא במפרש רישא נמי במפרש. דקאמרינן בסופא לקנות 
אותה ואת חברתה אותה קנה חברתה לא קנה, לקנות את 
חברתה אף אותה לא קנה, ואי בסתם מנא ידעינן דלקנות 
חברתה קא מכוין, אלא לאו במפרש, ומדסיפא במפרש 
רישא נמי במפרש. לעולם רישא לאו במפרש דוקא, אלא 
רישא משכחת לה בין בסתם בין במפרש, סיפא לא משכחת 
לה אלא במפרש. ודמיא לההיא דאמרינן בפרק מי שמת 
(לקמן קמח,ב) רישא משכחת לה בין בשמת בין שעמד סופא 
לא משכחת לה אלא בשעמד, דשמעת מינה דהיכא 
דמיתוקם רישא בתרי אנפי, אע"ג דלא מיתוקם סיפא אלא 
בחד מינייהו, לאו בתרי טעמי קא מוקמינן אלא בחד טעמא 
קא מוקמינן, ואף זו כיוצא בה.#
ולא תימא הני מילי בנכסי הגר, אלא אפילו בנכסי 
חבירו נמי הכין דינא, דאי ידע דבמידי דאית ליה זכיה 

