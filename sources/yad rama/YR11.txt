וכולהו נמי לא אמרן אלא בחדא ארעא דכל היכא דנפיל 
ליה חולקיה בחד זימנא כיון דכי נפל ליה מעיקרא אחד 
מצרא הוא דנפל ליה לא יהבינן ליה אתרי מצרי כדברירנא 
בין מדינא דבכור בין מדינא דפשוט לענין פשיטותיה, אבל 
בתרתי ארעתא לא שנא נפיל ליה חולקיה בחד זימנא ולא 
שנא בתרתי זימני, כיון דכי נפיל ליה מעיקרא אתרי מצרי 
נפיל ליה לא שנא בכור ופשוט ולא שנא יבם ושאר אינשי 
לגבי תרתי ארעתא חד דינא נינהו כדברירנא (לעיל סי' קס) 
משמעתא דחדא מהאי נגרא וחדא מהאי נגרא. הילכך דינא 
הוא דאי חזיאן להנאה דהדדי ושויאן תרווייהו בין במדה 
בין בדמים בין בכולהו אנפי דשבחא בין בדוכתא דשתו 
מיניה כגון דקיימן תרוייהו אחד נגרא, והוא הדין בשדה 
הבעל היכא דשויאן להדדי בחששא דתיוהי וצריכי למטרא 
כהדדי, וכי שקיל חד חדא וחד חדא בגורל לא קא מטי ליה 
לחד מינייהו טפי ממאי דחזי ליה במטו מנתיה לא בשבחא 
ולא בדמים, בין דאית בה בכל חדא מיניהי באנפי נפשה 
דין חלוקה בין דלית בה דין חלוקה, דינא הוא דפלגי חדא 
כנגד חדא בגורל דקיימא לן כופין על מדת סדום כדברירנא 
(לעיל סי' קסא) משמעתא דתרויהי אחד נגרא. וכל היכא 
דאיכא הפרש בין חדא לחברתה בחד מהני אנפי איכא 
לפלוגי, דאי האי הפרש מחמת דלא חזיאן להנאה דהדדי 
הוא כגון בית וחנות ומרחץ ובית הבד כרם ופרדס שדה 
אילן ושדה לבן ומאי דדמי להו, בין דאית בה דין חלוקה 
בכל חדא מיניהי באנפי נפשה [בין דלית בה] לא מבעיא 
דלא פלגי חדא כנגד חדא בגורל, אלא אפי' היכא דעדיפי 
מהדדי בשבחא ובדמים וקא מבחר ליה חד מינייהו לחבריה 
למשקל הי מינייהו דבעי בלא תוספת דמים לאו כל כמיניה 
כדברירנא לעיל מדינא דאמהאתא וממתני' דשני אחין 
ודינא הוא דאי אית בה בכל חדא מיניהי דין חלוקה באנפי 
נפשה פלגי בכל חדא מיניהי באנפי נפשה בגורל. ואי איכא 
בהכא וליכא באידך ההיא דאית בה דין חלוקה פלגי ואידך 
דלית בה דין חלוקה אית דינא דגוד או אגוד. ואי לית בה 
דין חלוקה בחדא מיניהי באנפי נפשה כל חדא מיניהי אית 
בה דין דגוד או איגוד בדמים באנפי נפשה אבל לאבחורי 
למשקל הי מיניהי דבעי אפי' בלא תוספת דמים לא 
כדברירנא (לעיל סי' קסב ד"ה וה"ה) משינויא דאמהאתא. #
#
ואי חזיאן להנאה דהדדי מיהו איכא הפרש בין חדא 
לחברתה בשבח או בדמים, איכא לפלוגי בין היכא דאית 
בה דין חלוקה בכל חדא מינייהו באנפי נפשה להיכא דלית 
בה דין חלוקה. #
#
דהיכא דאיכא דין חלוקה בכל חדא מיניהי באנפי 
נפשה, בין דהוי האי הפרש במדה בין דהוי בשבחא דגופא 
דארעא בשופרא וסוניא או בקורבא ורוחקא דמתא או 
בדוכתא דשתיאן מיניה, והוא הדין היכא דידיע דשייכי 
תיוהי בהא ולא שייכי באידך כגון דמיקרבא חדא מינייהו 
לדרך הרבים טפי מחברתה, דכולהי הני כמאן דשאנו 
מהדדי בשבחי דגופא דארעא דמו. אי נמי דחדא אהאי 
נגרא וחדא אהאי נגרא, והוא הדין לכל היכא דלא משקו 
להו מחד דוכתא דזימנין דהאי מדויל והאי לא מדויל, והוא 
הדין בשדה הבעל דלא צריכין למטרא כהדדי כגון דחדא 
מעלי לה רובא דמטרא וחדא קשה לה, אי נמי דאיכא 
תיוהי בידי שמים דשייכי בהא ולא שייכי בהך ואיכא 
תיוהי אחריני בידי שמים דשייכי בהך ולא שייכי בהאי ולא 
ידיע מעיקרא הי מינייהו מיתרעא בה תיוהי, דכולהי הני 
כחדא אהאי נגרא וחדא אהאי נגרא דמיאן, וכל כי האי 
גוונא אע"ג דשויאן בדמים כיון דאית בה דין חלוקה בכל 
חדא מיניהי לענין דין חלוקה באנפי נפשה קיימא ודינא הוא 
דפלגי לה לכל חדא מינייהו באנפי נפשה כמאן דלא נפלה 
להו אלא ההיא ארעא בשותפותא לפום הנך אנפי 
דברירנא.#
#
מיהו היכא דמבחר ליה חד מינייהו לחבריה למישקל הי 
מינייהו דבעי, איכא לפלוגי, דאי לא שויאן בדמים מחמת 
דלא שויאן בשבחא או במדה אי נמי שויאן בדמים ולא שוו 
בשבחא כגון דנפישא זיבורית במדה עד דשויא לעידית 
בדמים, כיון דאית בה דין חלוקה בכל חדא מניהי באנפי 
נפשה אע"ג דקא מבחר ליה למשקל הי מיניהי דבעי 
בשומתה ולמשקל האי היאך אחריתי בשומתה, לאו כל 
כמיניה, דכי האי גוונא נמי גוד או אגוד הוא כדבעינן 
לברורי לקמן (סי' קעב) מקושיא ושנויא דתרתי אמהאתא, 
וכל היכא דשייך דין חלוקה לא שייך דינא דגוד או אגוד 
אלא היכא דאיכא טעמא דכופין על מדת סדום והכא אפילו 
מדת סדום נמי ליכא, דלא מיבעיא היכא דלא שויאן 
להדדי בדמים דאפי' אמר ליה שקול את הי מינייהו דבעית 
ואשקול אנא אידך בין דשקיל עידית בשומתה בין דשקיל 
זיבורית בשומתה זה נהנה וזה חיסר הוא דלא שויאן בדמים 
ובעי בעל עידית לאהדורי זוזי או בעל זיבורית למשקל 
זוזי, אלא אפי' היכא דשויאן במדה ובדמים מיהו לא שויאן 
בשבחא כגון דמוספא זיבורית במדה בשיעור שוה מאי 
דמוספא עידית עילוה בשבחא עד דשויאן בדמים דלא 
צריך חד מינייהו לאהדורי זוזי לחבריה, כיון דאיכא דניחא 
ליה בעדית מחמת דעדיפא בשבחא ואיכא דניחא ליה 
בזיבורית דנפיש במדה זה נהנה וזה חיסר דניחא ליה טפי 
למפלג בכל חדא מינייהו שוה בשוה בגורל, וכל שכן היכא 
דקיימא חדא האי נגרא וחדא האי נגרא דזימנין דהאי מדויל 
והאי לא מדויל. #
#
אבל ודאי אי לא שייך עודפא אלא בחדא מיניהי וקא 
מבחר ליה למשקלה בלא תוספת דמים כגון שויאן במדה 
ובדוכתא דשתיאן מיניה ובשאר אנפי דדמו ליה מיהו לא 
שויאן לא בשבחא ולא בדמים, כיון דלא עדיפן תרויהי 
מהדדי [וחד מינייהו] לחודה הוא דעדיפא מחברתה בשבחא 
ובדמים וקא מבחר ליה למשקל הי מיניהי דבעי בלא תוספת 
דמים הדין עמו דזה נהנה וזה לא חיסר הוא וכופין על מדת 
סדום. והוא הדין היכא דשויאן בשבחא ולא שויאן במדה 
ולא בדמי דחד טעמא נינהו. #
.דח#
מיהו דוקא היכא דמבחר למשקל הי מיניהי דבעי כולה 
בחולקיה בלא תוספת דמים, אבל היכא דלא מבחר ליה 
למשקל חולקיה אלא במדה לפי חשבון, כגון דמבחר ליה 
למשקל חולקיה היכא דבעי אי בעי בגדולה אחד מצרא או 
למשקלה לקטנה כולה במדה ולאשתלומי שארא מגדולה 
לפי חשבון, איכא לפלוגי, דאי שויאן בין בשבחא בין 
בדוכתא דשתיאן מיניה ומאי דדמי ליה מיהו לא שויאן 
במדה, כי מבחר ליה למשקל חולקיה שוה בשוה בלא 
תוספת מדה ולא בדמים הדין עמו דזה נהנה וזה לא חיסר 
הוא דהא יכיל למשקל חולקיה בגדולה אחד מצרא ולא קא 
חסר לא במדה ולא בשבחא ולא מידי, במדה לא דהא מדה 
במדה קא שקיל, בשבחא נמי לא דהא שויאן בשבחא. וכ"ש 
היכא דשויאן במדה ולא שויאן בשבחא וקא מבחר ליה 
למשקל חולקיה בהי מיניהי דבעי במדה שוה בשוה דיכיל 
למשקל לההיא דעדיפא בשבחא כולה בחולקיה ולא קא 
חסר מידי במדה דהא שויאן במדה אבל היכא דלא מיבחר 
ליה למשקל חולקיה היכא דבעי אלא ע"י תוספת מדה או 
דמים כיון דקא חסר במדה או בדמים זה נהנה וזה חיסר 
הוא, ומדינא דגוד או אגוד נמי ליכא למימר דהא אית בה 
בכל חדא מיניהי באנפי נפשה דין חלוקה וכל היכא דאיכא 
דין חלוקה לית דינא דגוד או אגוד, הילכך דינא הוא דפלגי 
בכל חדא מינייהו שוה בשוה על ידי גורל.#
#
והני מילי בדאית בה דין חלוקה בכל חדא מיניהי באנפי 
נפשה ולא שויאן להדדי, אבל היכא דלית בה דין חלוקה 
בכל חדא מיניהי באנפי נפשה, איכא לפלוגי, דאי אית בה 
דין חלוקה בחדא וליכא באידך, בין דשויאן בדוכתא 
דשתיאן מיניה ובשאר אנפי בשבחא בין דלא שויאן בחדא 
מהני, כיון דלא שויאן במדה ליכא למיפלג להו חדא כנגד 
חדא בגורל, אלא דינא הוא דפלגי לה לההיא דאית בה דין 
חלוקה בגורל ואידך דלית בה דין חלוקה קיימא בשותפותא 
עד דתבע ליה חד מינייהו לחבריה עילוה באנפי נפשה 
בדינא דגוד או אגוד כדברירנא לעיל (ד"ה וכולהו). ואי 
מבחר ליה חד מינייהו לחבריה למשקלנהי [הי] מיניהי 
דבעי אי נמי למשקל כוליה חולקיה היכא דבעי אי בגדולה 
אחד מצרא או למשקל לקטנה כולה ולאתשלומי שארא 
מגדולה לפי חשבון ואידי ואידי מדה במדה, חזינן, אי 
שויאן להדדי בדוכתא דשתיאן מיניה ומאי דדמי ליה ולא 
עדיפא קטנה מגדולה בחד מאנפי דשבחא הדין עמו דזה 
נהנה וזה לא חיסר הוא, והוא דחזיאן להנאה דהדדי וקא 
מבחר ליה שלא על ידי תוספת מדה ולא דמים כדברירנא 
לעיל. ואי עדיפא קטנה מגדולה בחד מאנפי שבחא אי נמי 
לא שויאן להדדי בדוכתא דשתיאן מינה או בשאר אנפי 
דדמו ליה אע"ג דשויאן בשבחא ובדמים דינא הוא דפלגי 
לה לההיא דאית בה דין חלוקה ואידך דלית בה דין חלוקה 
אית בה דינא דגוד או אגוד, דאי עדיפא קטנה בחד מאנפי 
שבחא הא עדיפן תרוייהו מהדדי גדולה במדה וקטנה 
בשבחא ואי פליג חדא כנגד חדא קא חסר במדה או 
בשבחא, וכל שכן היכא דלא שויאן להדדי בדוכתא 
דשתיאן מיניה או בשאר אנפי דדמו ליה אע"ג דשויאן 
בשבחא נמי כיון דזימנין דהאי מדויל והאי לא מדויל ליכא 
מדינא למפלג להו חדא כנגד חדא, דאי מטעמא דכופין על 
מדת סדום הא ברירנא דזה נהנה וזה חיסר הוא ואי מדינא 
דגוד או אגוד נמי ליכא דהא אית בה בחדא מיניה דין 
חלוקה וכל היכא דאיכא דין חלוקה לית דינא דגוד או 
אגוד. ואפילו היכא דשויאן להדדי בין בשבחא בין בדמים 
[בין] בדוכתא דשתיאן מיניה לא אמרן אלא דמבחר ליה 
למשקל הי מינייהו דבעי בלא תוספת מדה ולא דמים, אבל 
על ידי תוספת מדה או דמים לאו כל כמיניה, דאי מטעמא 
דכופין ע"מ סדום זה נהנה וזה חיסר הוא ואי מדינא דגוד 
או איגוד נמי כיון דאית בה בחדא מינייהו דין חלוקה לית 
בה דינא דגוד או איגוד.#
ואי לית בה דין חלוקה בחדא מיניהי, איכא לפלוגי, דאי 
ליכא הפרש ביניהו אלא בדוכתא דשתיאן מיניה כגון דחדא 
אהאי נגרא וחדא אהאי נגרא ולא עדיף נגרא מחבריה, והוא 
הדין היכא דשאנו מהדדי בשאר  אנפי דדמו ליה, כיון 
דשויאן בין בשבח בין במדה בין בדמים וחזיאן להנאה 
דהדדי דינא הוא דפלגי חדא כנגד חדא בגורל, דלא אלים 
טעמא דזימנין דהאי מדויל והאי לא מדויל לעכובי בחלוקה 
לגמרי. ואי איכא הפרש בין חדא לחברתה בשבחא דגופה 
או במדה או בדמים, כל חדא מיניהי באנפי נפשה קיימי 
ולא מצו כייפי אהדדי למפלג חדא כנגד חדא בגורל ואפילו 
אדעתא דמשקל כל חדא מינייהו בשומתה, דכל כי האי 
גוונא כקוביא דמי כדברירנא בהך כללא אחרינא גבי דינא 
דגורל (לעיל סי' קסב ד"ה נקוט). הלכך כל היכא דלית בה דין 
חלוקה בכל חדא מינייהו או בכל חדא מיניהי באנפי 
נפשה גוד או איגוד בדמים, אי נמי אמר ליה גוד את הי 
מיניהי דבעית בשומתה ואיגוד אנא אידך בשומתה על מנת 
ליתן דמים או ליטול דמים אפי' היכא דלא שויאן לא 
בשבחא ולא בדמים ולא בדוכתא דשתיאן מיניה היכא 
דחזיאן להנאה דהדדי וליכא דין חלוקה בחדא מיניהי הדין 
עמו דכי האי גוונא נמי דינא דגוד או אגוד הוא כדבעינן 
לברורי גבי דינא דגוד [או איגוד] משינוייא דמשנינן גבי 
אמהאתא.#
ברם צריך את למידע דכי איכא לפלוגי בקרקעות בין 
חדא ארעא לתרתי ארעאתא דפלגינן מהדדי הנ"מ בתרתי 
ארעתא דפלגינן מהדדי לגמרי וליכא מידי אחרינא דמצריך 
להו למהוי כחדא ארעא, כגון שתי שדות או שתי גנות 
וכיוצא בהן וה"ה לשתי חצרות אי נמי לשני בתים שאין 
להן חצר דכל חד מיניהו באנפי נפשיה קאי, אבל בבתים 
שיש להן חצר דכולה חדא חצר מיקריא בתר תשמישא 
דחצר אזלינן, וכי היכי דלגבי שיעור דין חלוקה בתר מאי 
דמיקרי חצר אזלינן ואע"ג דלית ביה בכל בית באנפי 
נפשיה דין חלוקה כי מטי ליה לכל חד מיניהו שיעור מאי 
דמתקרי חצר פלגי להו לבתים ולחצר ושאלו יחלק ושמו 
עליו חולקין, לגבי מיתב ליה אחד מצרא נמי לא בתר בתי 
אזלינן למהוי כל ביתא מיניהי באנפי נפשיה אלא בתר חצר 
אזלינן למיתב ליה לכל חד מינייהו חולקיה בין בבתים בין 
בחצר אחד מצרא. וכל היכא דאי שקיל חד בית וחד בית 
מטי ליה לכל חד מיניה חולקיה אחד מצרא, ואי פלגי בכל 
ביתא וביתא איכא חד דלא מטי ליה חולקיה אחד מצרא, 
דינא הוא דאפי' היכא דאית בה בכל בית באנפי נפשיה דין 
חלוקה ונפיש חד מינייהו מחבריה במדה דפלגי בית כנגד 
בית בגורל, ואי איכא טופיאנא בחד מינייהו אחבריה ממלי 
ליה משאר (החקר) [החצר] או משאר תשמישיה כי דינא 
דשדה, דכל היכא דנפיל ליה חולקיה אחד מצרא (ו)לא מצי 
יהיב ליה אתרי מצרי כדברירנא גבי פלוגתא דחדא ארעא. 
#
וכולהו נמי לא אמרן אלא דלא קאי חד מהנהו חולקי 
אמצרא דחד משותפי ולית ליה לחד מינייהו הנאה בחד 
מהנהו חולקי טפי ממאי דאית ליה לחבריה, אבל היכא 
דקאי חד מהנהו חולקי אמצרא [ד]חד מינייהו, כל היכא 
דחזיאן להנאה דהדדי כגון כרם וכרם שדה ושדה ומאי 
דדמי להו, ולא עדיף ההיא חולקא דקאי אמצריה בחד 
מאנפי שבחא ולא במדה ולא בדמים ולא שאני משאר 
חולקי בדוכתא דשתו מיניה, כגון דקיימן תרוייהו אחד 
נגרא, והוא הדין בשדה הבעל היכא דשויאן להדדי בחששא 
דתיוהי וצריכי למטרא כהדדי, בין בחדא ארעא בין 
בתרתי ארעאתא דאית בה בכל חדא מניהי באנפי נפשה 
דין חלוקה, דינא הוא דיהבינן ליה לבר מצרא ההוא חולקא 
דקאי אמצריה בלא גורל דזה נהנה ולא חיסר וקי"ל דכופין 
על מדת סדום כדברירנא משמעתא דתרוייהו אחד נגרא, 
וכ"ש היכא דההיא דקיימא אמצריה גריעא טפי בין בשבח 
בין בדמים וניחא ליה למפלג ליה אמצריה מדה במדה דז"נ 
וזה נהנה הוא, והוא דלא שאנו מהדדי בשאר הנך אנפי 
דאמרן ומאי דדמי להו. #
וה"ה היכא דלא קיימא אמצריה דחד מינייהו אלא 
דברירא מילתא דקא מטיא ליה לדידיה מההוא חולקא דקא 
בעי הנאה דלא שייכא דכותה גבי חבריה, כמאן דקיימא 
אמצריה דמיא, דמידי הוא טעמא אלא משום דזה נהנה וזה  
לא חיסר, כל היכא דשייך ביה האי טעמא הא קי"ל דכופין 
על מדת סדום ודינא הוא דפלגינן ליה ההוא מצרא דמתהני 
ליה מיניה טפי היכא דלא חיסר ביה שותפיה ולא מידי 
ושקיל ליה שותפיה לההוא חולקא אחרינא. #
#
ואי הני תרי חולקי או תרי פיסקי לא חזיאן להנאה 
דהדדי כגון כרם ושדה מרחץ ובית הבד, אע"ג דשוו במדה 
ובדמים אי נמי דחזיאן להנאה דהדדי מיהו האי חולקא 
דקאי אמצריה אי נמי דמתהני ליה מיניה טפי עדיף טפי 
מהך חולקא אחרינא בחד מאנפי שבחא ואפילו בקורבא 
ורוחקא אי נמי דנפיש במדה,  ואידי ואידי אע"ג דלא נפיש 
בדמים וכ"ש היכא דנפיש בדמים מחמת דנפיש במדה או 
בשבחא, כל כי האי גוונא אפילו בחדא ארעא זה נהנה וזה 
חיסר הוא, דאי לא חזיאן להנאה דהדדי הא לא חזיאן 
ואפילו בגורל נמי לא פלגי, ואי האי חולקא נפיש בשבחא 
או במדה אע"ג דלא נפיש בדמים מצי אמר ליה מעלינן ליה 
עילוך כנכסי דבר מריון דאנא בההוא דעדיף בשבחא ניחא 
לי, אי נמי בההוא דנפיש במדה ניחא ליה, דאיכא דניחא 
ליה בהאי ואיכא דניחא ליה בהאי כדאמרינן בפ' ארבעה 
אבות (בבא קמא ז,ב) גבי נזקין ובעל חוב, וכל שכן בתרתי 
ארעאתא היכא דנפיש ההוא פיסקא דקאי אמצריה בדמים 
דאי שקיל ליה בר מצרא לכוליה קא מסליק ליה לשותפיה 
במעות מההוא טופיאנא דחזי ליה בקרקע ואי שביק ליה 
גריוא דארעא שיעור ההוא טופיאנא דחזי ליה קא יהיב ליה 
חולקיה אתרי מצרי ואיהו קא שקיל אחד מצרא. #
וה"ה בתרתי ארעאתא היכא דהאי פיסקא דקאי אמצריה 
פחית במדה ובדמים אע"ג דלא עדיף בשבחא וקיימי 
תרויהי אחד נגרא, ולאו כל כמיניה למפלג ליה אמצריה 
אלא היכא דניחא ליה למשקל שאר חולקי בההוא פיסקא 
אחרינא בקרקע דלא מצטריך שותפיה למזבן מיניה ולא 
לזבוני ליה דאי מצטריך למזבן מיניה או לזבוני ליה ז"נ וזה 
חיסר הוא.#
#
ואי הני חולקי או הני פיסקי שוו להדדי בין בשבח בין 
במדה בין בדמים מיהו שאנו מהדדי בדוכתא דשתו מיניה, 
כגון דחדא אהאי נגרא וחדא אהאי נגרא דזימנין דהאי 
מדויל והאי לא מדויל וה"ה לשאר אנפי דדמו ליה, בהא 
ודאי איכא לפלוגי, דאי אית בה בחדא מניהי דין חלוקה 
באנפי נפשה כיון דיכיל למכפיה למפלג בההיא ולמיקם 
בשותפותא באידך דלית בה דין חלוקה, זה נהנה וזה חיסר 
הוא כדברירנא התם. ואי לית בה בחדא מיניהי באנפי 
נפשה דין חלוקה, כיון דכי לא קיימא אמצריה כייפי 
אהדדי למפלג חדא כנגד חדא בגורל ולא חיישינן לטעמא 
דזימנין האי מדויל והאי לא מדויל כדברירנא בדוכתא, 
השתא נמי דקיימא חדא מיניהי אמצרא דחד משותפי דינא 
הוא דכי שוו להדדי בין בשבח בין במדה בין בדמים פליג 
ליה אמצריה דזה נהנה וזה לא חיסר הוא כדברירנא 
בשמעתא דחדא אהאי נגרא וחדא אהאי נגרא. #
#
ומחורתא דדינא בכולהו אנפי דאמרן בהאי ענינא דזה 
נהנה וזה חיסר הוא, דאי הני תרי חולקי דשאנו מהדדי 
בחדא ארעא נינהו הוה ליה דיניהו כמאן דלא קיימא 
אמצרא דחד מינייהו ואי אית בה דין חלוקה פלגי לה  בגורל 
לפום הנך אנפי דברירנא בריש הדין כללא היכא דלא נפלה 
להו אלא חדא ארעא בלחוד. ואי תרתי ארעאתא אינון, 
חזינן, אי אית בה דין חלוקה בכל חדא מיניהי פלגי לה לכל 
חדא מיניהי חלקים שוין כדברירנא גבי פלוגתא דחדא 
ארעא, מיהו הך דלא קיימא אמצרא דחד מיניהו פלגיה ליה 
בגורל ואידך דקיימיה אמיצרא דחד מינייהו חזינן להו 
להנך פלגי דיליה, אי ההוא פלגא דקאי אמצריה 
.דח#
לא עדיף מהך פלגא אחרינא לא בשבח ולא במדה ולא 
בדמים יהבינן ליה אמצריה בלא גורל, ואי עדיף בשבח או 
במדה או בדמים כגון דאי משוינן להו בדמים על ידי 
תוספת קרקע לא הוי בה דין חלוקה ולא אפשר לאשוויינהו 
אלא במעות כדברירנא בשמעתא דחלק בכור פלגי להו 
בגורל ושקיל כל חד מינייהו חולקיה כל היכא דמטי ליה:#
קסד. הרי אמרו ולא את הטרקלין ולא את המורן ולא 
את השובך ולא את הטלית ולא את המרחץ 
ולא את בית הבד עד שיהיו בהן כדאי לזה וכדאי לזה אין 
בהן כדאי לזה וכדאי לזה מאי רב יהודה אמר אית דינא 
דגוד או אגוד רב נחמן אמר לית דינא דגוד או אגוד. רב 
יהודה אמר אית דינא דגוד או אגוד, דמצי חד מינייהו 
למימר ליה לחבריה גוד את כוליה במנה והב לי דמי 
חולקאי, ואי את לא ניחא לך למיגד אגוד אנא כוליה 
במנה ואיתיב לך דמי חולקך, בין דמעלי ליה בדמים בין 
בדמים פחותים, כיון דמיבחר ליה לנתבע למיגד או 
לאוגודי בהנהו דמים גופייהו הדין עמו, דאי מתחזי ליה 
לנתבע דבדמים יקרים קא מעלי ליה לוגיד ליה לתובע 
בגויהו. ולא מצי למימר ליה לתובע לא מיגד אגידנא ולא 
אגודי מוגידנא לך אלא תא נשתמש ביה כמה דאשתמשנא 
ביה עד השתא אלא כייפינן ליה למיגד או לאוגדי ליה 
לחבריה. ור"נ אמר לית דינא דגוד או אגוד אלא משתמשי 
ביה בהדי הדדי אי נמי מוגרי ליה לאחריני ופלגי ליה 
לאגריה. במאי קא מיפלגי, רב יהודה סבר גוד או אגוד 
עדיף דדמי לחלוקה טפי דמסתלקי מהדדי ומטי ליה לכל 
חד מינייהו מידי דמתהני ליה מיניה, ולא עוד אלא שיד 
נתבע על העליונה לברור לו, רצה קרקע נוטל רצה מעות 
נוטל. ור"נ סבר מיקם בשותפותא ומפלג באגרא או 
בתשמישתא עדיף דדמי לחלוקה ולא מסתלק חד מינייהו 
ממטו מנתיה בזוזי לגמרי. וקי"ל כרב יהודה כדבעינן 
למימר קמן.#
ברם צריך את למידע דכי אמרינן בקרקעות דכל שאין 
בהן כדאי לזה וכדאי לזה אית דינא דגוד או אגוד, הני 
מילי היכא דלא מטי ליה לכל חד מינייהו מידי דחזי ליה, 
אבל היכא דמטי ליה מידי דחזי ליה לדיליה אע"ג דלא חזי 
לשאר אינשי כגון דאית ליה לכל חד מינייהו ארעא אמצרא 
דהאי ארעא דשותפותא חד אהאי מצרא וחד אהאי מצרא, 
כל היכא דאילו אית בה דין חלוקה הוה אית ליה מדינא 
לכל חד מינייהו למיתב ליה חולקיה אמצריה, כיון דחזי 
ליה ההוא פורתא דמטי ליה בחולקיה לערוביה בהדי ארעיה 
כמאן דאית ביה שיעורא דמי ודינא הוא דכל חד מינייהו 
יכיל למכפייה לשותפיה למפלג. וכל היכא דאי נמי הוה 
אית בה דין חלוקה לא הוה ליה מדינא למיתב ליה חולקיה 
אמצריה, כגון דקיימא עידית אמצרא דחד וזיבורית 
אמיצרא דחד וקאי נהרא או נגרא מחד צד בלחוד, לית בה 
דין חלוקה אלא היכא דניחא ליה לבר מצרא דזיבורית 
למפלג ליה לבר מצרא דעידית אמצריה שוה בשוה ולא 
שקיל מיניה שבחא לא במדה ולא בדמים, דכי האי גונא 
אית בה דין חלוקה דזה נהנה וזה נהנה הוא. והא דמיא 
לההיא דאמרינן בפרק האומר לחברו (לקמן קד,ב) תנא אם 
היה סמוך לשדהו אפילו כל שהוא מחזיר לו קרקע, אלמא 
אע"ג דכי אין סמוך לשדהו ולית ביה תשעה קבין לא מקבל 
מיניה קרקע אלא מעות משום דלא חזי ליה, כי הוי סמוך 
לשדהו מחזיר לו קרקע דהא חזי ליה, הכא נמי לענין דין 
חלוקה חד דינא הוא. והתם הוא דאפילו קיימא זיבורית 
אמצריה מינה שקיל דכיון דקיימא ההיא ארעא אמצריה 
[שיורי] הוא דשייר דמתהני ליה מיניה, אבל גבי שותפי 
דעלמא כל היכא דזה נהנה וזה לא חיסר מצי למכפייה 
למשקל אמצריה ואי לא לא מצי למכפייה:#
קסה. ומאי שנא מהיכא דלא שוו חולקי דשותפי 
להדדי ולא אפשר למפלג להו בגורל 
דאע"ג דלא שוו חולקי להדדי אלא בדמים פלגינן להו 
בגורל ושקיל כל חד מינייהו ההוא חולקא דחזי ליה בין 
דאתרמי ליה ברע בין דאתרמי ליה ביפה, הכא נמי כיון 
דכל חולקא דקאי אמצרא דכל חד מינייהו לגבי דידיה 
כמאן דאית ביה כשיעור דמי ולא אפשר למפלג להו בגורל 
לשוינהו בדמים ולשקול כל חד מינייהו ההוא פלגא דקאי 
אמצריה בלא גורל. לא דמי מידי דאית ביה דין חלוקה 
מחמת גופיה למידי דלית ביה דין חלוקה מחמת גופיה 
כיון דמשתעבד לדין חלוקה אע"ג דלא אפשר לאשוויי 
חולקי אלא בדמים פליג ואלו במידי דלית ביה דין חלוקה 
אלא מחמת מידי אחרינא לית ביה דין חלוקה אלא מטעמא 
דזה נהנה וזה לא חיסר. הלכך אי שוו חולקי להדדי דאיתיה 
להאי טעמא פלגי ואי לא לא דזה נהנה וזה חיסר הוא. הא 
לא דאמי אלא לתרתי ארעאתא דלית בה בחדא מיניהי דין 
חלוקה, דאע"ג דשויאן בדמים כי לא שויאן בשבחא לא 
פלגי חדא כנגד חדא אפילו בגורל כי היכי דלשקול כל חדא 
מינייהו חולקיה אחד מצרא, דכיון דלית בה בחדא מיניהי 
דין חלוקה מחמת גופה אלא מחמת חברתה דאפשר למפלג 
חדא כנגד חדא לא מצי חד מינייהו למכפייה לחבריה לדין 
חלוקה אפילו בגורל אלא היכא דזה נהנה וזה לא חיסר וכל 
שכן היכא דבלא גורל. #
אמר ליה רבא לרב נחמן לדידך דאמרת לית דינא דגוד 
או אגוד בכור ופשוט שהניח להן אביהן עבד ובהמה כיצד 
יעשו. בשלמא גבי פשוט ופשוט איכא תקנתא, דאי עשאן 
לשכר אגרי להו ופלגי ליה לאגרייהו, ואי עשאן לעצמו 
נמי כיון דשוו חולקי להדדי אפשר דמשתמשי בהו לצרכי 
ביתא בשותפותא בהדי הדדי, אלא בכור ופשוט כיצד 
יעשו, בין היכא דעשאן לעצמו בין דעשאן לשכר ליכא 
תקנתא, דאי משתמשי בהו בהדי הדדי כיון דלא שוו 
חולקי להדדי אית ליה לבכור פסידא, וכל שכן היכא 
דמוגרי להו דלא שקיל בכור חלק בכורה באגריהו דהוה 
ליה ראוי. בשלמא לרב יהודה אית ליה לבכור תקנתא בגוד 
או אגוד אלא לדידך מאי תקנתיה. והוא הדין דאפילו 
בבהמה טהורה נמי הוה יכיל לאקשויי ליה כגון שור העומד 
לחרישה ועז לחלבה ורחל לגיזתה, דאי למיפלג בבשרייהו 
לאו נחלק ושמו עליו הוא, ואי למפלג באגר חרישה וחלב 
וגיזה נמי כולהו ראוי נינהו ואין הבכור נוטל בראוי 
כבמוחזק. אלא בהמה טמאה דפסיקא ליה קא מקשה ליה 
טהורה דלא פסיקא ליה דאי הוה קיימא לשחיטה אית בה 
דין חלוקה למיפלג בבשרה לא אקשי ליה. #
אמר ליה שאני אומר עובד לזה יום אחד ולזה שני 
ימים. ומסתברא דאפילו עשאן לשכר נמי שני ליה דמשום 
פסידא לבכור פלגי להו ליומי, דאי לא תימא הכי תינח 
היכא דעשאן לעצמו אלא היכא דעשאן לשכר מאי שני 
ליה:#
#
קסו. ואע"ג דהאי פירוקא לרב נחמן הוא דלית ליה 
דינא דגוד או איגוד ולית הלכתא כוותיה, 
[מ]דרב נחמן דלית ליה נשמע למאן דאית ליה, דהיכא 
דליכא דינא דגוד או איגוד (בגוד) [כגון] דאיכא גוד וליכא 
איגוד אי נמי איכא איגוד וליכא גוד, אפי' היכא דהוו 
קיימי גבי אבוהון לאגרא עבדינן כרב נחמן דעובד לזה יום 
אחד ולזה שני ימים, והוא הדין גבי בהמה טמאה לענין 
מלאכה, והוא הדין גבי תרוייהו אפי' לאגרא דיומא דזכי 
ביה כדבעינן לברורי לקמן. אבל טהורה איכא לפלוגי בה, 
דאי הוה קיימא גבי אבוהון לשחיטה דין חלוקה נמי איכא 
דשחטי לה ופלגי בבשרה ושקיל פשוט תולתא ובכור תרי 
תולתי. ואע"ג דקיימא לן כל שאלו יחלק ואין שמו עליו 
מעלין אותו בדמים, כיון דהוה קיימא גבי אבוהון לשחיטה 
כשחוטה דמיא וכמה דשבק להון אבוהון בשר שחוטה דמי 
דכי פלגי ביה נחלק ושמו עליו הוא. ועוד דכיון דהוה קימא 
גבי לשחיטה בלא טעמא דדין חלוקה נמי כייפי להדדי 
למשחטה כי היכי דלתהנו בה כמה דהוה בעי אמר אבוהון 
לאתהנויי בה, דומיא דמרחץ ובית הבד היכא דעשאן 
לעצמו, וכיון דשחטי לה ממילא אית בה דין חלוקה דדבר 
שנחלק ושמו עליו הוא, ודיקא נמי מדלא אקשי ליה רב 
יהודה לרב נחמן אלא מבהמה טמאה.#
 ובפרק שנים אוחזין (ב"מ ח,א) נמי גרסינן גבי היו שנים 
רוכבין על גבי בהמה דקתני יחלוקו בשלמא טהורה חזיא 
לבשרא אלא טמאה אפסדוה, ואי הוה קיימא גבי אבוהון 
למלאכה או לחלב ולגיזה וכל שכן היכא דקיימא לאגרא לא 
מצי חד מינייהו למכפייה לאחוה למשחטה דלאו דבר 
שנחלק ושמו עליו הוא. אלא אי מידי דקאי למלאכה הוא 
כגון שור העומד לחרישה האי משתמש ביה חד יומא והאי 
תרי יומי בגורל. מיהו תרי יומי דבכור לא יהבינן להו אלא 
רצופין, דכי היכי דכי פליג בגופו של קרקע לא יהבינן ליה 
[אלא] אחד מצרא דחד חולקא הוא כי פליג ליומי נמי לא 
יהבינן ליה אלא רצופין דחד חולקא הוא. וכל חד מינייהו 
אית ליה רשותא בגויה למעבד ביה ביומיה מאי דבעי בין 
לאשתמושי ביה לנפשיה בין לאוגורי לאחריני ולמשקל 
אגרי, דכי אמרינן דאגרא כי האי גוונא גבי בכור ראוי הוי 
הני מילי באגרא דנפל בשותפותא אבל באגרא דנפל לבתר 
חלוקה לא, והאי כאגרא דנפל לאחר חלוקה דמי, דכיון 
דפלגי להו ליומי ואסתלק ליה כל חד מינייהו מיומא 
דחבריה בקנין או במשיכה ואיסתיים ליה יומיה דכל חד 
מינייהו קנייה לההוא מידי ליומיה, דהאחין שחלקו לקוחות 
הוו וליומיה נמי הויא מכירה ואגרא דנפיל בההוא יומא 
ברשותא דמריה נפיל. והוא הדין גבי עבד ובהמה טמאה 
דלהאי עניינא חד טעמא נינהו. והאי דלא אשמועינן רב 
נחמן אלא עובד לזה יום אחד ולזה שני ימים לישנא דשייך 
בכולהו אנפי נקט, כדתנן גבי מי שחציו עבד וחציו #
בן חורין עובד את רבו יום אחד ואת עצמו יום אחד כדברי 
בית הלל, והא התם דאי בעי רבו לאוגוריה ביומיה הדין 
עמו ואי בעי איהו לאיתגורי ביומיה נמי הדין עמו אלמא 
עובד בין לתשמישא בין לאגרא משמע, הכא נמי עובד בין 
לתשמישא בין לאגרא משמע, והוא הדין גבי עז לחלבה 
דפלגי ליה ליומיה וזה חולב יום אחד וזה חולב שני ימים, 
והוא הדין גבי רחל לגיזתה דפלגי לה לפרקים וגבי שדה 
דפלגי לה לשנים וזה אוכל פירות שנה אחת וזה שתי שנים 
ואשמועינן גבי עבד ובהמה טמאה והוא הדין לשארא.#
#
ומאי שנא משני אחין אחד עני ואחד עשיר דאזלינן בתר 
דעתיה דאב אפילו היכא דאית ליה פסידא לעני, התם לאו 
אפקועיה ירושה הוא דמעיקרא ממונא מעליא קא ירית 
ועניותיה הוא דגרמה ליה לאפסודיה ואי מעתר חזי ליה, 
ואדהכי והכי אי בעי לזבוני לחולקיה לעשיר אחרינא דחזי 
ליה לאישתמושי ביה אי נמי דקאי ביה בדינא דגוד או אגוד 
יכיל לזבוניה, הילכך כי אזלינן בתר דעתא דאבוהון לאו 
אפקועי ירושה הוא, הא למה זה דומה למי שירש ספר 
ואינו יודע לקרות בו סוס ואינו יכול לרכוב עליו. אבל גבי 
בכור ופשוט דאי עשאן אביהן לשכר ואזלת בתר דעתיה 
דאב קא פקע חלק בכורה לגמרי דאי נמי מזבין ליה 
לאחרינא לית ליה ללוקח זכותא בגויה טפי ממאי דהויא 
ליה לבכור לא משכח לזבוניה אלא בדמי חלק פשוט, 
הילכך אפקועי ירושה היא וכל כי האי גוונא לא אזלינן 
בתר דעתיה דאב לאפקועי ירושה בכדי, דאפילו דאמר איש 
פלוני בני בכור הוא לא יטול פי שנים איש פלוני בני לא 
יירש עם אחיו לא אמר כלום.#
#
וכי תימא ודילמא הני מילי לטעמיה דרב נחמן דלית ליה 
תקנתא לבכור בדינא דגוד או איגוד אבל לרב יהודה דאית 
ליה תקנתא דגוד או אגוד לאו אפקועי ירושה הוא, מאי 
אמרת זימנין דהוי האי בכור עני ולא יכיל למיקם עליה 
דפשוט בדינא דגוד או אגוד, התם עניותיה קא גרמא ליה 
והוה ליה דינא כשני אחין אחד עני ואחד עשיר, וכיון 
דקיימא לן דאית דינא דגוד או אגוד ממילא שמעת דגבי 
בכור ופשוט נמי לאו אפקועי ירושה הוא וכי דינא דעני 
ועשיר דמי, לא ס"ד, דאע"ג דטעמיה דרב נחמן דאמר לית 
דינא דגוד או אגוד בטעמא דעובד לזה יום אחד ולזה שני 
ימים הוא דתלי, דלא מיתוקם ליה האי טעמא דלית דינא 
דגוד או אגוד אלא היכא דמשתכחא ליה תקנתא לבכור 
באנפא אחרינא, מיהו האי טעמא דעובד לזה יום אחד ולזה 
שני ימים לאו בלית דינא דגוד או אגוד תלי, דאי נמי 
סבירא לן דאית דינא דגוד או איגוד איתיה נמי לדינא 
דעובד לזה יום א' ולזה ב' ימים. ואע"ג דאידחי טעמיה דרב 
נחמן גבי הא דינא דגוד או אגוד גבי עובד לזה יום אחד 
ולזה שני ימים לא אידחי, וגבי דינא דגוד או אגוד עבדינן 
כרב יהודה דאיפסיקא הלכתא כוותיה, והיכא דלא תבע 
ליה חד מינייהו לחבריה בדינא דגוד או אגוד עבדינן כרב 
נחמן. חדא דקיימא לן כוותיה בדיניה ועוד דמסתבר 
טעמיה ודייקא מתני' דשני אחין כוותיה. מסתבר טעמיה, 
דנהי דאהניא ליה לבכור תקנתא דגוד או איגוד דלא לפסוד 
חלק בכורה הני מילי לדמי אבל לגופא של קרקע לא אהניא 
ליה, דלטעמיה דרב יהודה כל כמה דקיימי בשותפותא לא 
מתהני ליה לבכור מחלק בכורה ולא מידי וכל כמה דלא 
מתהני ליה לבכור מחלק בכורה לא תבע ליה פשוט לדינא 
דגוד או אגוד דלא תבע איניש חובתא לנפשיה. ואי נמי 
תבע ליה בכור לפשוט בדינא דגוד או אגוד, כיון דיד נתבע 
על העליונה למיגד או לאוגודי אי ניחא ליה לפשוט למיגד 
אשתכח דלא אהניא ליה האי תקנתא לבכור אלא למשקל 
דמי חולקיה מפשוט, אבל לאתהנויי בגופיה לא אהניא ליה 
אלא היכא דסבירא לן דמתהני ביה ליומייהו לשנים כל חד 
וחד לפום חולקיה וכיון דאפקועי ירושה דאורייתא הוא 
דינא הוא דלא ליזיל בתר דעתיה דאב, דאי נמי הוה אמר 
איש פלוני בכור הוא לא יטול בחלק בכורה מן הקרקע אלא 
מעות לא הוה צייתינן ליה. ודיקא מתני' דשני אחין 
כוותיה, דאי ס"ד אפילו גבי בכור ופשוט נמי אזלינן בתר 
דעתיה דאב לאפסודיה לבכור, אדאשמועינן עני ועשיר 
דעניותיה גרמא ליה ולא אפקועי ירושה הוא לישמועינן 
בכור ופשוט דאע"ג דאפקועי ירושה הוא אזלינן בתר 
דעתיה דאב וכל שכן עני ועשיר, אלא מדלא איירי אלא 
בעני ועשיר ש"מ דגבי בכור ופשוט בין דעשאן לעצמו בין 
דעשאן לשכר לא אזלינן בתר דעתיה אלא פלגינן להו 
ליומי או לפרקים או לשנים כדברירנא:#
קסז. תנן מי שחציו עבד וחציו בן חורין עובד את רבו 
יום אחד ואת עצמו יום אחד כדברי ב"ה. הא 
גוד או אגוד לא, דאם כן אדשמעינן תקנתא בעובד את רבו 
יום אחד ואת עצמו יום אחד דלא פסיקא מילתא ולא 
מסתלקי בה מהדדי, לישמעינן תקנתא בדינא דגוד או אגוד 
דפסיקא מילתא ואפשר דמסתלקי בה מהדדי היכא דאגיד 
ליה עבד לפלגא דעבדות ונפיק לחירות, ועוד דדינא עדיף 
לאשמועינן מתקנתא, אלא מדלא אשמועינן אלא תקנתא 
דעובד את רבו יום א' ש"מ לית דינא דגוד או אגוד.#
נוסחא אחרינא לימא מסייעא ליה מי שחציו עבד כו', 
לסיועיה לרב נחמן קאתי דאמר גבי בכור ופשוט שהניח 
להן אביהן עבד ובהמה טמאה דלית להו תקנתא אלא 
בעובד לזה יום אחד ולזה שני ימים אבל בגוד או אגוד לא. 
#
ודחינן שאני התם דאגוד איכא גוד ליכא. כלומר שאני 
התם גבי כל חד מינייהו איגוד איכא דניחא ליה למיגד 
כוליה לנפשיה וליכא חד מינייהו דלוגיד ליה פלגי 
לחבריה. גבי עבד מתרי אנפי וגבי רבו מחד אנפא. גבי 
עבד דלא ניחא ליה לזבוני צד חירות שבו לעבדות ועוד #
דאי נמי ניחא ליה לא מצי מקני ליה לרב קנין גמור, 
ואשתכח דליכא גוד דומיא דאגוד דאי (עביד) [אגיד] ליה 
עבדא לפלגא דעבדות קני ליה לגמרי דהוה ליה בן חורין 
ואי מוגד ליה לפלגא דחירות לרב לא מצי מוגד ליה לגמרי 
דאפילו למאן דאמר מוכר את עצמו נמכר לשש וליתר 
משש אודויי מודי דנפיק ביובל ובגירעון כסף וכל שכן 
במיתת האדון. וגבי רבו מחד אנפא, משום דלא ניחא ליה 
לאבחוריה לעבד בדמים שוים בין גוד גמור לאיגוד שאינו 
גמור משום דאית ליה פסידא בהכין. וכיון דליכא חד 
מינייהו דלימא ליה לחבריה גוד או אגוד לא מצי חד 
מינייהו למכפייה לחבריה לאוגודי ליה ואמטול הכי 
אצטריך תנא דב"ה למתנא תקנתא דיכלי למיקם בה 
בשותפותא כדמעיקרא, דאי הוה תבע ליה חד מינייהו 
לחבריה בגוד או אגוד כדיניה הוה כייפינן לנתבע למיגד 
או לאוגודי. #
#
ואיכא לפרושי דהאי פירוקא דאגוד איכא גוד ליכא 
כוליה משום סירכא דעבד אצטריכא ליה, דגבי עבד איגוד 
לגמרי איכא גוד לגמרי ליכא כדפרישנא ולא מיתוקם דינא 
דגוד או אגוד אלא היכא דמבחר ליה תובע לנתבע למיגד 
או לאוגודי בצד שוה, וכיון דגבי עבד ליכא תקנתא בגוד 
או אגוד, אע"ג דלגבי הרב איכא תקנתא בגוד או אגוד כי 
האי גוונא, דאי משום דלא שוו גוד או אגוד להדדי הנאת 
עבד הוא דמבחר ליה רביה למקנא פלגיה קנין גמור או 
לאקנויי ליה פלגא לרביה קנין שאינו גמור בדמים שוים, 
לא תני לה תנא דב"ה, דתקנתא דשייכא בתרוייהו עדיפא 
ליה לאשמועינן. ובדין הוא דהוה יכלינן לשנויי דגבי עבד 
דלא גוד איכא ולא איגוד איכא, גוד ליכא כדאמרן ואגוד 
נמי ליכא דהא לית ליה זוזי למיגד בהו כדמשנינן לקמן גבי 
עני ואין לך עני יתר מעבד כנעני דלית ליה קנין בלא רבו, 
אלא דס"ד מעיקרא דגוד או אגוד על מנת לחוב בדמים גוד 
או אגוד הוא, ולפום מאי דאקשי ליה הוא דשני ליה, 
ומהאי טעמא אקשי ליה ממתני' דשני אחין אחד עני ואחד 
עשיר עד דפריק ליה שאני התם דגוד איכא אגוד ליכא 
דגוד או אגוד בלא מעות אפילו על מנת לחוב בדמים לאו 
גוד או אגוד הוא.#
#
ואיכא לפרושא נמי להאי תיובתא דמי שחציו עבד 
וחציו בן חורין הכי, עובד את רבו יום א' ואת עצמו יום 
אחד אבל למכפייה לרבו למעבדיה בן חורין לא, ואפילו 
סופא דחזרו ב"ה נמי טעמא משום פריה ורביה. אבל מדינא 
דגוד או אגוד לא כייפינן ליה, ואי ס"ד אית דינא דגוד או 
אגוד אלמא אסתלוקי מהדדי אפילו בזוזי עדיף טפי 
מלמיקם בשותפותא, הכא כיון דלא אפשר לאסתלוקי 
מהדדי אלא היכא (דמעיד) [דמוגיד] ליה הרב לעבד פלגא 
דעבדות ועביד ליה בן חורין, בלא טעמא דפריה ורביה נמי 
למכפייה לרבו למעבדיה בן חורין ולכתוב שטרא בחצי 
דמיו. ופרקינן שאני התם דאיגוד איכא גוד ליכא, אי 
מטעמא דלא ניחא ליה למעבד אי מטעמא דלא יכיל 
לאוגודי ליה לרב לגמרי וכל היכא דלא (מאחר) [מבחר] ליה 
למיגד או לאוגודי לאו גוד או אגוד הוא, והאי פירושא 
בתרא מיקרב לפשטא דשמעתא טפי מפירושא קמא.#
ושמעינן מינה דלא מיתוקם דינא דגוד או איגוד אלא 
היכא דחד מינייהו קאמר ליה לחבריה גוד את כוליה בהני 
דמי או איגוד אנא בגוייהו, דאע"ג דחבריה לא קא ניחא 
ליה כייפינן ליה למיגד או לאוגודי ליה לתובע, אבל היכא 
דחד מינייהו קאמר ליה לחבריה אגוד אנא ולא קא מבחר 
ליה למיגד או לאוגודי לא כייפינן ליה לחבריה למיגד ולא 
לאוגודי אלא משתמשי בה בשותפותא כדברירנא לעיל 
לטעמא דרב נחמן וכדבעינן למימר קמן. ולא תימא הני 
מילי לפרושא קמא דפרשינן טעמא דהדין שינויא דאגוד 
איכא גוד ליכא משום דלא ניחא ליה לחד מינייהו לאוגודי 
ליה לחבריה, אלא אפילו להאיך פירושא אחרינא דפרשינן 
משום דלא משכחת גבי עבד גוד דומיא דאגוד כל שכן 
דש"מ, דכיון דאפילו היכא דלא משכחת גוד דומיא דאגוד 
אע"ג דמיבחר ליה בגוד או אגוד בההוא אנפא דאיפשר ליה 
לאבחוריה ולא משייר מידי ממאי דאיפשר ליה לא כייפינן 
ליה לנתבע למיצת ליה דלאו גוד או אגוד הוא, וכל שכן 
היכא דאיפשר ליה לאבחוריה בגוד או אגוד ולא קאמר ליה 
גוד כלל דלא צייתינן ליה דלאו גוד או אגוד הוא.#
#
מיהו האי אנפא דהיכא דלא איפשר ליה לאבחוריה בגוד 
או אגוד בצד שוה דקאמרינן דלאו גוד או אגוד הוא, לא 
צריכינן ליה למעבד ביה מעשה אלא היכא דלא שייכא 
תקנתא דב"ש כגון מי שחציה שפחה וחציה בת חורין דלא 
שייכא בה תקנתא דפריה ורביה היכא דאמרה ליה לרבה 
גוד או איגוד. ואע"ג דלא דחקא לן שמעתין למידק מינה 
דלאו גוד או אגוד הוא משום דאיפשר לפרושי שינויין 
משום דלא ניחא ליה כדפרשינן מעיקרא, מעיקר דינא דגוד 
או אגוד שמעתה לה, דכי היכי דאי אמר ליה גוד את במנה 
או אגוד אנא בחמשין זוזי אי נמי אמר ליה גוד את לזמן 
קצוב במנה או אגוד אנא לגמרי במנה לאו גוד או אגוד הוא 
דבההוא אנפא דקאמר ליה גוד לא קאמר ליה איגוד ובההוא 
אנפא דקאמר אגוד לא קאמר ליה גוד, כי לא אפשר ליה 
נמי למימר ליה גוד דומיא דאיגוד מחמת דלא שייך ביה 
קנין גמור אלא גבי איגוד אשתכח דאית ליה לנתבע פסידא 
בהכין לאו גוד או אגוד הוא. אבל ודאי אי אמר לה רבה גוד 
או אגוד כיון דהנאה דידה היא הדין עמו דהוה ליה כמאן 
דמבחר לה למזבן מינה ביוקר ולזבוני לה בזול דעדיף טפי 
מזה נהנה וזה לא חיסר. ודוקא בזמן שהיובל נוהג אבל 
בזמן שאין היובל נוהג כיון דלא יכלה לאוגודי ליה לרבה 
צד חירות שבה דאין עבד עברי נוהג אלא בזמן שהיובל 
נוהג לית בה דינא דגוד או איגוד כלל:#
#
קסח. ת"ש שני אחין אחד עני ואחד עשיר והניח להן 
אביהן מרחץ ובית הבד עשאן לשכר השכר 
לאמצע עשאן לעצמו הרי העשיר אומר לעני [יג,ב] קח 
לך עבדים וירחצו במרחץ קח לך זיתים ובא
ועשם בבית הבד. ואי ס"ד אית דינא דגוד או איגוד היכי 
משכחת לה דיכיל עשיר לאפסודיה לעני בהאי טענה, לימא 
ליה עני לעשיר גוד או אגוד על מנת לחוב בדמים לזמן 
קצוב, דהא אמרת דגוד או אגוד על מנת לחוב בדמים לזמן 
קצוב גוד או אגוד הוא כדמשמע משינויא דמשנינן גבי 
תיובתא דמי שחציו עבד. ולית ליה לעני פסידא, דאי 
(אבד) [אגיד] ליה עשיר מיניה אפילו על מנת לחוב בדמים 
לזמן קצוב יהיב ליה דמי חולקיה לכי מטי זמניה ואי מוגד 
ליה עשיר לעני נמי אדמטיה זימניה יכיל שני למטרח בתר 
זוזי. ופרקי' שאני התם דגוד איכא אגוד ליכא. דהא לא 
שכיחי ליה זוזי לעני למיגד בהו, דגוד או איגוד בלא מעות 
אפילו על מנת לחוב בדמים לזמן קצוב לאו גוד או איגוד 
הוא.#
ואיכא לפרושה להאי תיובתא נמי הכי, אי ס"ד אית 
דינא דגוד או איגוד, נהי דאגוד בלא גוד כיון דבעי 
לסלוקיה לחבריה בדמים על כרחיה לאו כל כמיניה 
כדקאמרת גבי מי שחציו עבד, אלא היכא דאמר ליה גוד 
ותו לא דניחא ליה לאפקועה מנפשיה ולמשקל דמי שוייה 
מחבריה היכא דשכיחי ליה זוזי לנתבע לכפייה. ופריק 
שאני התם דגוד איכא אגוד ליכא דהא לא שכיחי ליה זוזי 
לעני למיגד בהו, וכי היכי דאגוד בלא גוד לאו דינא הוא 
דלאו כל כמיניה לסלוקיה לחבריה מחולקיה בזוזי על 
כרחיה, גוד בלא איגוד נמי לאו דינא הוא דלאו כל כמיניה 
לחיוביה לחבריה למזבן מידי דלא ניחא ליה בגויה.#
ושמעינן מינה דלא קאי דינא דגוד או אגוד אלא היכא 
דחד מינייהו קאמר ליה לחבריה גוד את או אגוד אנא אבל 
היכא דא"ל גוד את ולא קאמר ליה או אגוד אנא לא כייפינן 
ליה לחבריה למיגד. ושמעינן נמי דגוד או אגוד אפילו בצד 
שוה על מנת לחוב בדמים לאו גוד או אגוד הוא דא"כ 
הכא נמי לימא ליה עני לעשיר גוד או אגוד:#
>פ:רמ<קסט. ת"ש זה הכלל כל שאלו יחלק ושמו עליו 
חולקין ואם לאו מעלין אותו בדמים. 
כלומר כל שאלו יחלק למניין השותפים שהוא ראוי ליחלק 
למנינם ויגיע לכל אחד מן החלקים ההם שיעור ששם הכל 
קרוי עליו חולקין. ואם לאו מעלין אותו בדמים, כלומר 
שכל א' מן השותפין יכול להעלותו על שותפו בדמים 
קצובין ולמימר ליה גוד או אגוד כדפרישנא, אלמא אית 
דינא דגוד או אגוד. וסברינן לאוקומא כתנאי ואידחיא לה 
ההיא אוקמתא וקמא לה ברייתא לדברי הכל. ומאי מעלין 
אותו בדמים דקתני, אילימא דכל חד מינייהו מוסיף 
אעילויא דחבריה ומאן דיהיב ביה טפי שקיל ליה ולא מוגד 
ליה חד מינייהו לחבריה אלא עד דמוסיף על עילויא 
דידיה, אם כן לאו גוד או אגוד הוא, דהא לא ניחא ליה 
לאוגודי לחבריה בהני דמי דקא בעי איהו למיגד ומצי 
חבריה למימר ליה מאי חזית דאגדת את בהני דמי, איגוד 
אנא בהנך דמי גופייהו, דכי האי גוונא אגוד איכא גוד 
ליכא, ולא מיתוקם דינא דגוד או אגוד אלא היכא דאמר 
ליה גוד או אגוד בחד עילויא. אלא מאי מעלין אותו 
בדמים, דמעלי ליה בדמים ידועים עילויה וא"ל גוד את 
בהני דמי או אגוד אנא בהו, דכי האי גוונא ודאי אי ניחא 
ליה לחבריה למיגד בהני דמי לא מצי האי למימר ליה אנא 
ניחא לי למיגד בהני דמי דא"כ בטל ליה דינא דגוד או 
אגוד דהא אגוד איכא גוד ליכא. והכי נמי מסתברא מדקרי 
ליה גמרא להאי דינא דגוד או אגוד דמשמע אי ניחא לך 
למיגד בהני דמי גוד ואי לא אגוד בהו אנא, דכל היכא 
דמבחר ליה איניש לחבריה אנפשיה בחד עניינא אורחיה 
לאקדומיה לחבריה בראש כדאשכחן גבי בועז דאמר ליה 
לגואל (רות ד,ד) אם תגאל גאל ואם לא תגאל הגידה לי כו'. 
אלא אי אמרת דלא מבחר ליה למיגד עד דמוסיף אעילויה 
דידיה אשתכח דמעיקרא צריך תובע לגלויי דעתיה בדמי 
דניחא ליה לדיליה למיגד בהו ולמימר ליה לנתבע אי ניחא 
לך דאגוד אנא בהני דמי אגוד ואי לא הוסיף את עילוייהו 
וגוד, ובהא לא שייך לאקדומיה לנתבע דהא נתבע לא 
ניחא ליה למיגד ולא לאוגודי כי היכי דליגלי נתבע דעתיה 
מעיקרא בכמה ניחא ליה למיגד, ואם כן האי דינא דגוד או 
אגוד דינא דאגוד או (א)גוד מיבעי ליה, אלא לאו ש"מ 
דלא מתוקם דינא דגוד או אגוד אלא היכא דאמר ליה גוד 
או אגוד בחד עילויא. והוא הדין היכא דחייבוה בי דינא 
לנתבע למיצת לדינא דגוד או אגוד בחד עילויא ואירצי 
ליה לתובע למיגד או לאוגודי ליה בהנך דמי ולבתר הכי 
קא בעי תובע למיהדר ביה מעילויא, דאע"ג דאילו בעי 
למהדר ביה מדינא דגוד או אגוד לגמרי אפילו לבתר 
דגמרוה לדיניה הדין עמו כדבעינן לברורי לקמן (סי' קעג 
ד"ה כללא דמילתא) אבל למיהדר איהו גופיה בדינא דגוד או 
אגוד מעילוייא לעילוייא אחרינא לאו כל כמיניה, דכי 
מחייב נתבע מדינא למיצת לדינא דגוד או אגוד משום 
דקא מיבחר ליה תובע למיגד או לאוגודי הוא, דכיון 
דמיבחר ליה וקא משוי ידו על העליונה לאו לאפקועי 
מיניה קא בעי, אלא לאסתלוקי מהדדי באנפא דניחא ליה 
לנתבע טפי קא בעי, והכא כיון דקא בעי לאשתמוטי להו 
מעילויא לעילויא מחמת דחזא דניחא ליה לנתבע למיגד 
בעילויא קמא וקא בעי השתא לעלויי עלויה בדמי יקרי, 
אי נמי מחמת דהוה ניחא ליה לנתבע לאוגודה לתובע 
בעילויא קמא וקא בעי תובע השתא לעלויה אנפשיה 
בבציר מהכין, לאו לאבחוריה לנתבע למיגד או לאוגודי 
בחד עילויא קא בעיא [א]לא לאפסודיה לנתבע קא בעי 
דאי אגיד לא ליגוד אלא בדמים יתרים ואי מוגיד ליה 
לתובע לוגיד ליה בדמים פחותים, וכי האי גוונא לאו גוד 
או איגוד הוא ודינא הוא דלא מחייבינן ליה לנתבע למיצת 
לדינא דגוד או אגוד אלא בעילויא קמא. אבל ודאי אי 
מוכחא מילתא דלא הדר ביה מעילויא לעילויא אלא מחמת 
מילתא אחריתי דגרמא ליה כגון דלא מוסיף אעילויא קמא 
אלא לבתר דשבחא ארעא או יקרא ביני ביני אי נמי 
דאתרמי ליה לדיליה זוזי יתירי מעלמא למיגד בהו, והוא 
הדין היכא דגרע מעילויא קמא לבתר דכחשא ארעא או 
זילא, אי נמי מחמת דלא שכיחי ליה השתא זוזי יתירי 
כדמעיקרא למיגד בהו, כל כי האי גוונא מצי למיהדר ביה 
מעילויא לעילויא, דמוכחא מילתא דמתחילה ועד סוף כי 
איכוון לאבחוריה לחבריה בדינא דגוד או אגוד לאו למיגד 
בדמים פחותים ולאוגודי בדמים יקרים (אי) [קא] מכוון אלא 
אידי ואידי בחד עילויא קא מכוין ושנויא דאתרע בארעא 
או בזוזי ביני ביני הוא דגרם ליה למהדר ביה מעילויא 
קמא, ומגו דיכיל למהדר ביה מדינא דגוד או אגוד לגמרי 
יכיל למהדר ביה מעילויא לעילויא. והוא דמיכוון בכל חד 
מינייהו למיגד ולאוגודי בחד עילויא כדברירנא.#
#
ברם צריך את למידע דהאי כל שאלו יחלק ושמו עליו 
דקאמרינן לאו (כמיניה) למניינא דשותפי דעיקר ירושה 
דוקא קאמרי' ולא למנינא דשותפי דשעת חלוקה דוקא 
קאמרי', אלא למנין השותפין שראוי לחלוק הדבר המשותף 
למנינם קאמרינן, דלא שנא מרובין ונתמעטו קודם חלוקה 
ולא שנא מועטים ונתרבו, הלך אחר מיעוטן, דכל שאלו 
יחלק ושמו עליו דחולקין טעמא מאי משום דלא קא מטי 
ליה לחד ממרי הני חולקי בהאי חולקא דלית ביה שיעור 
ששם הכל קרוי עליו ואשתכח דלית ליה פסידא בהאי 
חלוקה, לא שנא מרובין ונתמעטו ול"ש מועטין ונתרבו כי 
פלגינן להו למנין המועט לית ליה פסידא. דלא מיבעיא 
מרובין ונתמעטו דהשתא מטי ליה לכל חד מינייהו כשיעור 
וכל שאלו יחלק ושמו עליו חולקין, אלא אפילו מועטין 
ונתרבו לית ליה פסידא, דהשתא נמי כי פלגינן לה למנינא 
דמועטין דמעיקרא כל חולקא מינייהו אית בה שיעורא, 
ואע"ג דקאי בשותפותא בין תרי דלית להו בגויה דין 
חלוקה לית להו פסידא בהכין, דמעיקרא הוי משתתפי 
במידי דאית ביה שיעורא ולית ביה לכל חד מינייהו דין 
חלוקה והשתא נמי משתתפי במידי דאית ביה שיעורא 
ולית ביה דין חלוקה, ואשתכח דבין במרובין שנתמעטו 
בין במועטין ונתרבו כי פלגינן לה למנינא דמועטין לית 
להו פסידא דכל שאלו יחלק ושמו עליו הוא. ומתניתין נמי 
דיקא דקתני עד שיהא בהן כדאי לזה וכדאי לזה, ואשותפי 
דשעת חלוקה קאי, חדא דאהנך דאיירי בהו רישא גבי אין 
חולקין את החצר קאי ועוד מדתני עלה אימתי בזמן שאין 
שניהם רוצין ואי אקמאי דליתינהו השתא קאי מאי רוצין 
ומאי אין רוצין איכא, וקא פסיק ותני עד שיהא בהן כדאי 
לזה וכדאי לזה, הא יש בהן כדאי לזה וכדאי לזה חולקין 
ואפילו במרובין ונתמעטו מדלא קפיד אלא אתרי דשעת 
חלוקה.#
#
וה"ה גבי מועטין ונתרבו דקאמרינן דאזלינן בתר 
מיעוטן, לא מיבעיא בשני אחין שירשו מאביהן שדה שאין 
בה דין חלוקה אלא לשנים ולא הספיקו לחלוק עד שמתו 
לזה שני בנים ולזה שני בנים, דכל תרי אחי מינייהו חולקא 
דזכה ביה אבוה מחיים קא ירית ודינא הוא דפלגי וכל תרי 
מינייהו שקלי חולקא דאבוהון, אלא אפי' היכא דמתו 
האחין בחיי אביהן ואח"כ מת אביהן וקא אתו הני בנים 
למפלג בנכסי דאבא דאבוהון בהדי בני אחי דאבוהון, כיון 
דכל תרי אחי מינייהו חולקא דאבוהון בלחוד קא ירתי, 
דהא אי נמי הוי אתו תרי מחד וחד מחד הוי שקלי הני תרי 
פלגא והיחיד פלגא, כי אתו תרי מחד ותרי מחד נמי כל 
תרי מינייהו במקום אבוהון קיימי וחד חולקא הוא דאית 
להו, ודינא הוא דפלגינן לה לתרי חולקי ושקלי הני תרי 
אחי חולקא דאבוהון אחד מיצרא והני תרי חולקא דאבוהון 
אחד מצרא ובגורל. תדע נמי דכיון דאפילו היכא דאית בה 
דין חלוקה לארבעה בין דשוי חולקי להדדי בין דלא שוו 
להדדי כי פלגינן להו לכל תרי אחי מינייהו אחד מצרא הוא 
דפלגינן להו דחד חולקא הוא כדברירנא בההוא כללא דחד 
מצרא ותרי מצרי, כי לית בה דין חלוקה נמי אלא לתרי כל 
תרי אחי מינייהו חד חולקא הוא דאית להו ודינא הוא 
דפלגינן ליה לתרי חולקי והני שקלי חולקא דאבוהון בגורל 
אחד מצרא והני שקלי חולקא דאבוהון אחד מצרא, וכל חד 
מינייהו לית ליה דינא דגוד או אגוד אלא בהדי אחוה 
בחולקא דאבוה.#
#
#
וה"ה היכא דלזה אחד ולזה שנים דההוא יחיד שקיל 
פלגא בגורל מחמת אבוה והנך תרי שקלי אידך פלגא דהוה 
חזי לאבוהון אחד מצרא ולית להו דינא דגוד או אגוד אלא 
בהדי הדדי בחולקא דאבוהון. ולית להו פסידא בהכין, 
דמעיקרא לא הוי מטי להו בשיעור אלא בשותפות והשתא 
נמי קא מטי להו בשיעור בשותפות, ואי אגיד לה חד 
מינייהו מחבריה מטי ליה כשיעור. ומתניתין דקתני עד 
שיהא בהן כדאי לזה וכדאי לזה דמיירי בשותפי דשעת 
חלוקה על כרחיך לאו במועטין ונתרבו קאי דהא בתרי 
בלחוד קאי כדקתני בהדיא אימתי בזמן שאין שניהן רוצין, 
וכל היכא דהוי תרי בשעת חלוקה לא משכחת דלהוי בציר 
מהכין בשעת ירושה אלא בתרי דאתו מכח חד דהוו להו 
כשני אחין דעלמא דירתי מאבוהון. וברייתא נמי דיקא 
דקתני כל שאלו יחלק ושמו עליו חולקין, וגבי מועטין 
ונתרבו כגון ארבעה דאתו תרי מינייהו מכח חד ותרי מכח 
חד, כיון דאפילו היכא דאית בה דין חלוקה לארבעה לא 
סגיא דלא פלגינן לה מעיקרא לתרי חולקי בשוה ושקלי 
הני חולקא דאבוהון כדאשכחן בתחלתה של ארץ ישראל 
דמעיקרא איפלוג לשבטים בדמים כדמברר בפ' יש נוחלין 
והדר פלגי כל שבט ושבט חולקי לבני שבטו למ"ד ליוצאי 
מצרים כדאית ליה ולמ"ד לבאי הארץ כדא"ל, אשתכח 
דכל כה"ג שתי חלוקות נינהו ולא שייכא חד מיניהי 
בחברתה. ואפי' היכא דלית בה דין חלוקה אלא לתרי נמי 
כיון דגבי חלוקה קמייתא כל שאלו יחלק ושמו עליו הוא 
פלגי בגורל ולגבי חלוקה שנייה אי אית בה כדאי לזה 
וכדאי לזה כי היכי דלימטי ליה לכל חד וחד חלק ששם 
הכל קרוי עליו פלגי ואי לא אית דינא דגוד או אגוד:#
קע. וסברינן למימר גוד או אגוד תנאי היא דתניא טול 
אתה שיעור ואני פחות שומעין לו 
רשב"ג אומר אין שומעין לו היכי דמי אילימא כדקתני 
מאי טעמא דרשב"ג אלא לאו הכי קאמר טול אתה שיעור 
ואני פחות (אין) שומעין לו וגוד או אגוד נמי שומעין לו 
ואתא רשב"ג למימר אין שומעין לו. ודחינן לעולם 
כדקתני דכי פליג רשב"ג אטול אתה שיעור ואני פחות הוא 
דפליג ודקאמרת מ"ט דרשב"ג משום דאמר אי בדמי לית 
לי למיתן לך ואי במתנה לא ניחא לי דכתיב ושונא מתנות 
יחיה. ורבנן סברי כיון דקא שביק ליה כשיעור לאו כל 
כמיניה לאפקועי מארעיה בכדי, ואי משום דאמר ליה לית 
לי דמי למיתן לך מצי אמר ליה אנא בלא דמי קאמינא לך 
ולאו מתנת חנם קא יהיב ליה אלא דמי חלוקה דקא ממעיט 
ליה בין באוירא בין בתשמישתא קא יהיב ליה. וקיימא לן 
כרבנן, דיחיד ורבים הלכה כרבים, ואע"ג דטרחינן 
לפרושי טעמא דרשב"ג לאו משום דהלכתא כותיה אלא 
משום דסברינן לאוקומי גוד או אגוד בפלוגתא דתנאי 
ולאוקומי מימרא דרשב"ג דאמר אין שומעין לו אדינא 
דגוד או אגוד משום דלא הוה מכרעא מילתא לאוקומי 
אטול אתה שיעור ואני פחות דודאי מילתא רחיקאתא 
היא, והיינו דקא מתמהינן אילימא כדקתני מ"ט דרשב"ג 
ואמטול הכי אצטריכינן ברייתא כפשטה דכי פליג רשב"ג 
לאו אדינא דגוד או אגוד פליג אלא אטול אתה שיעור ואני 
פחות הוא דפליג כפשטה דברייתא, ודקאמרת מ"ט 
דרשב"ג משום דאמר ליה אי בדמי לית לי למיתן לך ואי 
במתנה לא ניחא לי, ולעולם הלכתא כרבנן. והני מילי 
בחנם אבל בדמי מצי אמר ליה לית לי למיתן לך ולא דמי 
לדינא דגוד או אגוד כדבעינן לברורי לקמן:#
קעא. אמר ליה אביי לרב יוסף הא דרב יהודה 
דשמואל היא דתנן ובכתבי הקדש אע"פ 
ששניהם רוצין לא יחלוקו ואמר שמואל לא שנו אלא 
בכרך אחד. כגון תורה שהיא בכרך אחד שיש בזיון 
לחתיכה, אבל תורה שהיא בשתי כריכות מקצתה בכרך 
אחד ומקצתה בכרך אחד דכי שקיל האי כרך אחד ואידך 
כרך אחד ליכא בזיון חולקין, והא כתבי הקדש דאפי' 
בשתי כריכות כמאן דלית בהו דין חלוקה דמו דהא כל כרך 
וכרך באנפי נפשיה לאו נחלק ושמו עליו הוא ולמפלג חד 
כנגד חד בגורל נמי לא דכיון דגופן מחולקין נינהו ליכא 
למפלג חד כנגד חד בגורל אלא היכא דחזו להנאה דהדדי 
והוא דשוו בשבחא ובדמים, והכא כיון דלא חזו להנאה 
דהדדי דהא מאי דאיכא בהאי כרך ליכא באידך לית בהו 
דין חלוקה אפילו בגורל, דמצי חד מינייהו למימר אנא 
באידך דנפל בחולקיה דחבראי הוה ניחא לי. אי אמרת 
בשלמא אית דינא דגוד או אגוד היינו דמשכחת בהו דין 
חלוקה למפלג חד כנגד חד היכא דמבחר ליה חד מינייהו 
לחבריה למשקל הי מינייהו דבעי, דאע"ג דדין חלוקה 
בגורל ליכא מהאי טעמא דאמרן כי מבחר ליה בדינא דגוד 
או אגוד למשקל הי מינייהו דבעי הדין עמו, דכי היכי דכי 
אמר ליה גוד או אגוד בדמים דקא מבחר ליה בין חפץ 
לדמים אע"ג דלא חזו להנאה דהדדי הדין עמו, גבי שתי 
כריכות נמי כיון דגופין מחולקין נינהו וכל חד מינייהו חזי 
למילתיה אע"ג דלא חזו להנאה דהדדי, כי משוי חד 
מינייהו דמים בחבריה ומבחר ליה למשקל הי מינייהו דבעי 
הדין עמו דאידי ואידי בין תרתי מילי דלא חזיאן להנאה 
דהדדי קא מבחר ליה. אלא אי אמרת לית דינא דגוד או 
אגוד היכי משכחת לה דחולקין, אי מדין חלוקה בגורל לית 
בה דין חלוקה כדברירנא ואי בדינא דגוד או איגוד הא 
אמרת לית דינא דגוד או איגוד.#
תרגמה רב שלמן כששניהם רוצים. והא קמ"ל דבכרך 
אחד הוא דאע"ג דשניהן רוצין לא יחלוקו דאיכא בזיון, 
אבל בשתי כריכות אם רצו שניהן חולקין דליכא בזיון, 
אבל למכפייה לא. ואע"ג דהאי פירוקא לא אצטריך ליה 
השתא אלא לטעמא דמאן דלית ליה דינא דגוד או אגוד 
הלכתא הוא, דלקמן מוקים לה הכין אפילו לטעמא דמאן 
דאית ליה דינא דגוד או אגוד, דמסקנא דשקול את חדא 
ואנא חדא לאו גוד או אגוד הוא ודלא כאביי דס"ד לאוקומי 
הא דשמואל דאמר בשתי כריכות חולקין מטעמא דגוד או 
אגוד, ורב שלמן גופיה דאוקמא בששניהם רוצים איכא 
למימר דמהאי טעמא הוא דאוקמא משום דלא משכחת 
חלוקה דאתיא מכח דינא דגוד או אגוד אלא בתרי חולקי 
דחזו להנאה דהדדי כדבעינן למימר קמן:#
קעב. אמר אמימר הלכתא אית דינא דגוד או אגוד 
א"ל רב אשי לאמימר הא דרב נחמן מאי 
אמר ליה לא שמיעא לי כלומר לא סבירא לי. ומתמהינן 
ולא והא רב' בר חיננא ורב דימי בר חיננא שבק להון 
אבוהון [תרתי] אמהתא חדא הוה ידעא מיפא ובשולי וחדא 
הוה ידעא בסתרקי ואתו לקמיה דרבא ואמר להו לית 
דינא דגוד או אגוד. ופרקי' שאני התם דלמר מיבעי ליה 
תרוייהו ולמר מיבעי ליה תרוייהו וכי אמר להו שקול את 
חדא ואת חדא לא גוד או אגוד הוא. כלומר אי דהוה אמר 
חד מיניהו לחבריה בחדא מיניהי אי נמי בכל חדא מיניהי 
באנפי נפשה גוד או אגוד [הדין עמו]. תדע מדמשנינן גבי 
מרחץ ובתים שאני התם דגוד איכא אגוד ליכא דש"מ 
דאע"ג דתרוייהו מיבעי ליה להאי ותרוייהו מיבעי ליה 
להאי אי הוה איכא מאן דלימא ליה לאחוה גוד או אגוד 
הדין עמו, אלא שאני התם דלמר הוה צריכן ליה תרוייהו 
ואמטול הכי לא הוה ניחא ליה למימר ליה לחבריה בחדא 
מיניהי גוד או אגוד דחייש דילמא אגיד לה חבריה מיניהי 
ובאידך לא משתייר ליה אלא פלגא ואיפשר דאידך נמי 
פקעא מיניה בדינא דגוד או אגוד, ואמטול הכי לא הוה 
אמר ליה לחבריה בחדא מיניהי גוד אלא על מנת דאגיד 
לה איהו לאידך דאשתכח דהוה א"ל או גוד את הא #
בשויה ואיגוד אנא אידך בשויה או גוד את אידך ואגוד אנא 
הא, ובכי האי גוונא הוא דקאמר רבא לית דינא דגוד או 
אגוד, דאי הוה אמר להו שקול את חדא (ואת) [ואנא] חדא 
לאו גוד או אגוד הוא דהא כל חד וחד מיניהו צריכי ליה 
תרוייהו ומצי נתבע למימר לא ניחא לי לקיומי דינא דגוד 
או אגוד בחדא על מנת לאפקועי זכותא מאידך לגמרי, אלא 
אי ניחא לך למעבד דינא דגוד או אגוד בחדא מיניהי 
אדעתא דתיקום אידך בשותפות כדמעיקרא מוטב ואי ניחא 
לך למעבד דינא דגוד או אגוד בתרוייהו עיביד בכל חדא 
מיניהי באנפי נפשה בדמים, ולית לך לשוויי חדא מיניהי 
דמים בחברתה דהיינו גוד את חדא על מנת דאגוד אנא 
אידך ואישתכח גוד בחדא ואגוד באידך. ולא מיתוקם גוד 
או אגוד אלא היכא דבההוא מידעם דגופיה דקאמר ליה גוד 
קאמר ליה נמי אגוד, אבל הכא בהך דקאמר ליה גוד לא 
קאמר ליה אגוד ובהך דקאמר ליה אגוד לא קאמר ליה גוד, 
והיינו דקאמר הכא לית דינא דגוד או אגוד דשקול את חדא 
ואנא חדא לאו גוד או אגוד הוא ודין חלוקה נמי לית בה 
דלשקול האי חדא והאי חדא דהא למאי דחזיא האי לא חזיא 
אידך הלכך משתמשי בהו תרוייהו ליומי'. #
#
ומקשינן והא כתבי הקדש דלתרוייהו מיבעי להו 
תרוייהו ואמר שמואל לא שאנו אלא בכרך אחד אבל 
בשני כריכות חולקין. אלמא אע"ג דתרוייהו צריכי ליה 
לכל חד מינייהו כיון דגופין מחולקין נינהו כי מבחר ליה 
חד מינייהו לחבריה ואמר ליה שקול את הי חד מינייהו 
דבעית ואנא אשקול אידך נמי דינא דגוד או אגוד הוא 
כדברירנא לעיל (סי' קעא) לסברא דאביי, וא"כ הכא נמי גבי 
אמהאתא לישקול חד מינייהו חדא ואידך חדא מדינא דגוד 
או אגוד דא"ל או גוד את דמיפא ובשולי ואגוד אנא 
דבסתרקי או גוד את דבסתרקי ואיגוד אנא דמיפא ובשולי, 
ואמאי קאמר להו לית דינא דגוד או אגוד ומשתמשי בהי 
תרויהי בשותפותא כמה דהוי משתמשי בהי עד השתא. 
ופרקי' הא תרגמה רב שלמן בששניהם רוצין כדפרשינן, 
אבל למכפייה חד מינייהו לחבריה בדינא לא מצי כפי ליה, 
לא למיפלג ולא למיגד תרוייהו או לאגודי תרווייהו, 
למיפלג לא דהא לא חזי חד למאי דחזי אידך, ואפילו אמר 
נמי גוד את הי מיניהו דבעית ואנא אגוד אידך לאו גוד או 
אגוד הוא כדברירנא. ולמיגד תרוייהו ולאוגודי נמי לא, 
דמצי האיך למימר ליה אנא בחד מינייהו סגיא לי דהא כל 
חד מינייהו באנפי נפשיה קאי ולמילתיה מיהת מחזא חזי 
למיקרי ביה, הילכך אי אמר ליה חד מינייהו לחבריה בחד 
מינייהו או בכל חד מינייהו באנפי נפשיה גוד או אגוד בהני 
דמי כייפינן ליה לחבריה למיגד  או לאוגודי ליה להאי ואי 
לא משתמשי ביה תרוייהו בהדי הדדי, ואי לא ניחא להו 
למקרי בהדי הדדי קרו ביה בסירוגין ליומי. והוא הדין נמי 
גבי אמהאתא וגבי כל שני גופין מחולקין אע"ג דמחד מינא 
נינהו, כיון דלא חזי חד מינייהו למאי דחזי חבריה וצריכי 
תרוייהו לכל חד משותפי לית בהן דין חלוקה לא מעיקר 
דינא דחלוקה ולא מדינא דגוד או אגוד כדברירנא לעיל. 
ומתניתין דשני אחין נמי דיקא מדלא מצי עני למימר 
לעשיר טול אתה בית הבד ואני מרחץ או אתה מרחץ ואני 
בית הבד. ואע"ג דאיכא למידחק ולמימר דמרחץ או בית 
הבד קתני מיהו פשטא דמתני' מרחץ ובית הבד קתני, ותו 
מדתני עליהו עשאן לשכר עשאן לעצמו, וליכא לאפוקי 
מתני' מפשטה אלא בראיה. #
ולא תימא הני מילי היכא דלא שוו להדדי בדמים ולא 
קא מבחר ליה חד מינייהו לחבריה למשקל הי מינייהו 
דבעי אלא בשומתה, אלא אפי' היכא דשוו בדמים אי נמי 
לא שוו בדמים וקא מבחר ליה למישקל הי מינייהו דבעי 
בלא תוספת דמים, כיון דלא חזו להנאה להדדי לאו כל 
כמיניה. דאי לא תימא הכי למה ליה לעני לאפסודי כולי 
האי, לימא ליה גוד את חד ואנא חד ושקול הי מיניהו 
דבעית בלא תוספת דמים. וגבי אמהאתא נמי דקא דייקינן 
מינה דלית דינא דגוד או אגוד למה לי לשנויי שאני התם 
דלמר מיבעי ליה תרויהי ולמר מיבעי ליה תרויהי, לוקמא 
כגון דלא אמר ליה גוד את חדא ואנא חדא אלא בשומתה, 
אלא משום דכל היכא דלא חזיין למלאכה דהדדי אפילו 
היכא דשוו להדדי בדמים אי נמי דמבחר ליה למשקל הי 
מינייהו דבעי בלא תוספת דמים לאו כל כמיניה. ומשמעתא 
דשתי כריכות דאמר שמואל חולקין דסברינן למידק מינה 
דאפילו היכא דלא חזיין להנאה דהדדי פלגי חד כנגד חד, 
וכי אתינן למדחייה להאי טעמא דחקינן לאוקומה כשרצו 
ולא אוקימנא כגון דמבחר ליה למישקל הי מינייהו דבעי 
בלא תוספת דמים אי נמי בדשוו חולקי להדדי בשבח 
ובדמים ואפילו על ידי גורל, דש"מ דכל כה"ג אע"ג דשוו 
בשבחא ובדמים אי נמי דלא שוו בשבחא ובדמים וקא 
מבחר ליה למישקל הי מינייהו דבעי בלא תוספת דמים לית 
בה דין חלוקה אלא בשרצו.#
וממאי דכי קא משנינן גבי אמהאתא מטעמא דלא חזיין 
להנאה דהדדי קא משנינן, דילמא משום דתרויהי הוו 
צריכי ליה למר ותרויהי הוו צריכי ליה למר וכל חד 
מינייהו לא הוה ניחא ליה לאוגודי ליה חדא מיניהי 
לחבריה. לא ס"ד, דא"כ רבא דאמר להו לית דינא דגוד או 
אגוד מאי קאמר להו, צריכא למימר דמאן דלא תבע לדינא 
דגוד או אגוד לית ליה דינא דגוד או אגוד. ועוד גמרא 
דקרי לה לאיתויי מינה ראיה דלית דינא דגוד או אגוד מאי 
קרי לה. ועוד אי טעמא משום דלא הוה ניחא ליה לחד 
מיניהו לאגודי ליה חדא מיניהי לחבריה אמאי איכפל #


