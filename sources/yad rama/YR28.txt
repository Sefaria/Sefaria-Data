בגויה לאחזוקי ביה קא עביד קני בפניו כי דיניה ושלא 
בפניו כי דיניה ולא בעינן כוונה מפורשת, דכיון דבנכסי 
הגר קני כ"ש בנכסי חבירו דאיכא דעת אחרת מקנה אותן. 
ואי לא ידע דבמידי דאית ליה זכיה לאחזוקי ביה קא עביד 
לא קני. תדע דהא קידושי אשה אפילו ביבמתו נמי 
כנכסי חבירו דמי דלא תפסי בהו קידושי אלא מדעתא 
דתרווייהו, וקא מדמינן לה למחזיק בנכסי הגר דבעי כוונה 
לקנות, דשמעת מינה דלהא מילתא כהדדי נינהו, והוא 
הדין בנכסי חבירו, דחד טעמא נינהו כדברירנא.#
הדין הוא סברא דילן. וחזינא ליה לגאון ז"ל דכתב בספר 
מקח וממכר מילי דמשמע לן מינייהו דהוה סבירא ליה 
דשלא בפניו כיון דצריך למימר ליה לך חזק וקנה מסתמא 
כי מחזיק אדעתא דמקנה קא מחזיק, דשליחותיה דמקנה 
דאמר ליה לך חזק וקנה קא עביד, אבל בפניו כיון דלא 
צריך למימר ליה לך חזק וקני, כוונה מפורשת לקנות 
בעינן. ומשמע דהוה סבירא ליה דבפניו דלא צריך למימר 
ליה לך חזק וקנה דומיא דשלא בפניו בעינן, דמוכחא 
מילתא דאדעתא דמקנא קא עביד דהא אמר ליה לך חזק 
וקנה. והיכא דאחזיק בפניו בעידנא דקביל עליה מקנה 
מקמי דסליקו מענינא לענינא לא ידעינן טעמיה, דמסתמא 
אדעתא דמקנא קא עביד. ואיכא למימר דכי קאמר גאון ז"ל 
היכא דאחזיק בפניו לאחר זמן, דאיכא למיחש דילמא הדר 
ביה חד מינייהו ביני ביני, ומאי דעבדי השתא לאו אדעתא 
דמקנה עבד, אלא אי תשמישא הוא לאהנויי נפשיה בההוא 
מעשה לפי שעה עבד, ואי מידי דאהני בארעא הוא למהוי 
כיורד לתוך שדה חבירו או לתוך ביתו והשביחן שלא 
ברשות הוא דעבד, ומקנה נמי כי שתיק ליה  אדעתא דהכי 
שתיק ליה. ואפילו בהא נמי לא ידעינן מנא ליה, דהא 
סוגיא דגמרא כל בפניו פסיקא ליה דלא צריך למימר ליה 
לך חזקה וקנה. ואיכא למימר דלקידושין מדמינן לה, היכא 
דהיה מדבר עם האשה על עסקי גיטה וקידושיה ונתן לה 
קידושיה ולא פירש, דקיימא לן דאי כל זמן שעוסקין 
באותו ענין מקודשת, דאדעתא דהכי יהיב לה, ואי לבתר 
דסליקו מענינא לענינא קידושי ספק הוו, דאיכא למיחש 
דאדעתא דמידי אחרינא יהיב לה, ואף הא נמי דכוותא. 
ומספיקא לא הויא חזקה:#
#
רכה. אמר רב נחמן אמר רבה בר אבוה הבונה  
פלטרין  גדולים בנכסי הגר ובא אחר 
והעמיד להן דלתות קנה בתרא מ"ט קמא ליבני בעלמא 
הוא דאפיך. מסתברא לן דהא שמעתא לא מיתוקמא אלא 
כגון דהוו הני ליבני גופייהו מנכסי הגר עצמן. דיקא נמי 
דנקט לישנא דליבני בעלמא הוא דאפיך, כלומר דליבני 
גופייהו אע"ג דאגבינהו כיון דלאו אדעתא דמקננהו בעלמא 
אגבהינו אלא להפוכי בהן אדעתא דבנינא קא מכוין לא קני 
להו והוו להו כשאר נכסי הגר. וארעא נמי לא קני לה בהאי 
בנינא, דכיון דלא העמיד להן דלתות לא אהני בארעא ולא 
מידי, דהא מעיקרא הוו עיילי לה והשתא נמי עיילי, ולא 
מינטרא אלא מחמת דלתות דאוקי בתרא, ואמטול הכי קנה 
בתרא. אבל היכא דהני ליבני דבנה בהו קמא להני פלטרין 
לא הוו מנכסי הגר אלא מדנפשיה הוו, אי נמי הוו מנכסי 
הגר ואיכוון בשעת הגבהה למקנינהו קננהו. מיהו ארעא לא 
מר קנה ולא מר קנה, קמא לא קנה דאכתי לא אהני בארעא 
ולא מידי, בתרא נמי לא קנה דלא יהא אלא כיורד לתוך 
שדה חבירו ובנאה שלא ברשות, דאיכא למימר דאדעתא 
דמשקל דמי ממרה הוא דנחית דגמר ואקני ליה בנינא 
אדעתא דהכי, הא קיימא לן בפרק השואל (ב"מ קא,א) דאי 
אמר עצי ואבני אני נוטל שומעין לו, וכל שכן בנכסי הגר 
דליכא למימר דגמר ואקני לשום בר נש אלא אדעתא 
דנפשיה קא בני, ונהי דלא קני לה לגופא דארעא בהכי 
מיהו ליבני דידיה במ(ה)אי פקעי מיניה, אלא ודאי ש"מ 
דאי אמר עצי ואבני אני נוטל שומעין לו, וכיון דמצי קמא 
למשקל עציו ואבניו אשתכח דלא אהנו דלתות דבתרא ולא 
מידי. הילכך אי קדים קמא ומסליק להו לדלתות דבתרא 
ואוקי להו דלתות מדידיה קנה קמא, ואי לא דינא הוא 
דשקיל קמא ליבני דידיה ושקיל בתרא דלתות דידיה 
וארעא הויא לה הפקר כדמעיקרא, מאן דקדים ומחזיק בה 
כדחזי זכי בה. והוא הדין בנכסי חבירו כי האי גוונא, דכיון 
דמדינא שקיל קמא ליבני דידיה לא מר קנה ולא מר קנה 
וקיימא לה ארעא בחזקת מרה קמא. ושמעינן מינה דהאי 
גדר גדר והשלימו לעשרה דקא אמרינן (לעיל ע"א) דהויא 
חזקה, דוקא בדקא מינטרא ארעא בהכין, אבל היכא דלא 
מינטרא בהכין, כגון דאיכא פירצה מאידך גיסא, לא הוי 
חזקה:#
#
רכו. אמר רב דימי בר יוסף אמר ר' אלעזר המוצא 
פלטרין גדולים בנכסי הגר וסד בהן סיוד 
אחד או כייר בהן כיור אחד קנה וכמה אמר רב יוסף אמה 
אמר רב חסדא וכנגד הפתח. ומסתברא דגבי חזקה דסיוד 
או כיור אע"ג דאין להן דלתות נמי אי נמי דאית בהו 
פירצה קנה, דכי בעינן עד דעביד מידי דמינטרא ביה 
ארעא, הני מילי גבי חזקה דגדר וכיוצא בה, דכיון 
דלנטורה לארעא הוא דמיכוון לא קני אלא היכא דאהנו 
מעשיו לההיא מילתא דעבד, אבל גבי חזקה דסיוד וכיור 
דלנוי בעלמא הוא דמיכוון כיון דאהנו מעשיו לההיא 
מילתא דאיכוון, אע"ג  דאכתי לא מינטרא ארעא הויא 
חזקה. תדע דהא גבי פירצה דקיימא לן דהויא חזקה, כי 
אהני לארווחי במעלוי דארעא הוא דאהני, אבל בנטורא 
מעוטי מעיט, וכיון דאהני להו מילתא דאיכוון הויא חזקה, 
וכן כל כיוצא בזה. ומדקפיד אשיעורא למהוי אמה וכנגד 
הפתח ש"מ לכל ביתא וביתא הכי בעי, דומיא דאין מסידין 
ואין מכיירין דסוף פרקין (לקמן ס,ב), דמדשוו שיעורי 
להדדי בין בדוכתא בין בשיעורא ש"מ חד דינא נינהו, דכי 
היכי  דלגבי שיור לא הוי שיורא דהאי ביתא שיורא להך 
ביתא, גבי חזקה נמי לא הוי סיוד וכיור דחד חזקה להאיך. 
והכי נמי מסתברא, דאי לא תימא הכי קשיא שמעתא דשני 
בתים זה לפנים מזה דלא קני חד מינייהו בחזקה דאידך, 
אלא לאו שמע מינה כדפרשינן:#
#
רכז. אמר רב עמרם הא מילתא אמר לן רב ששת 
ואנהר לן עיינין ממתניתא דתניא גבי 
חזקה דעבדים כיצד בחזקה נעל לו מנעלו התיר לו מנעלו 
או שהוליך כליו אחריו לבית המרחץ הפשיטו הרחיצו 
סכו גרדו הלבישו הנעילו והגביהו קנאו א"ר שמעון לא 
תהא חזקה גדולה מהגבהה שהגבהה קונה בכל מקום. מאי 
קאמר הכי קאמר הגביהו לרבו קנאו הגביהו רבו לו [לא 
קנאו] א"ר שמעון לא תהא חזקה גדולה מהגבהה שהגבהה 
קונה בכל מקום. אשתכח השתא דכולה מתניתא לבר 
מהגבהה דאיירי בה רבי שמעון בתשמישא דעביד ליה 
עבדא לרב הוא דמיירי. והכי קתני, כיצד בחזקה, נעל לו 
העבד לרב מנעלו, כלומר שקשר לו רצועות מנעלו, דאי 
בנעילת כל המנעל היינו סופא דקתני הנעילו, אלא 
מסתברא דרישא מיירי בקשירת רצועות. דיקא נמי מדתני 
לה בהדי התיר לו מנעלו דמיירי בהתרת רצועות ותו לא, 
וסופא דקתני הנעילו גבי הלבישו דמיירי ביציאתו מבית 
המרחץ.#
דוקייה דרב ששת מהיכא, אילימא מדקתני הלבישו, הא 
לא דמו להדדי, דאלו ברייתא כשהלבישו העבד הנקנה את 
קונהו ואילו רב ששת כשהלביש הקונה את הקרקע הנקנה. 
וכי תימא דילמא ברייתא נמי בהלבישו הרב לעבד היא, 
לא ס"ד, חדא דהא כולה ברייתא בתשמישא דעביד ליה 
עבדא לרב היא דומיא דהגביהו לרבו, לבר מהגבהה 
דאיירי בה רבי שמעון. ועוד דומיא דהוליך כליו אחריו 
לבית המרחץ, דתשמישא דעביד ליה עבדא לרב הוא. ועוד 
דמעשה דמנימין עבדיה דרב יהודה הנדואה בפ' האשה 
נקנית (קידושין כב,ב) הכי הוה. וכי תימא הכא במאי עסקינן 
בשהציע מצעות והסב עליהן דומיא דהלבישו העבד לרב. 
שתי תשובות בדבר, חדא דרב ששת לא קאמר(ה) והסב 
עליהן, ולא קא קפיד אלא אהצעת מצעות ותו לא. ועוד 
אפילו הסב עליהן לא דמי להלבישו העבד לרב, דאלו גבי 
הלבישו אהני עבדא לאלבושיה לרב, ואילו גבי המציע 
מצעות בנכסי הגר לא אהני קרקע הגר בהצעת המצעות 
תחת המחזיק, אלא המחזיק בא ומסב או שוכב עליהן 
וקרקע הזמנה בעלמא קא עבדא. אלא דוקייא דרב ששת 
מהכא, או שהוליך כליו אחריו לבית המרחץ, דאלמא כיון 
דאטעניה בכליו ואזמנינהו ניהליה לצורך תשמישו בבית 
המרחץ קנה, הכא נמי כיון דאטעניה לקרקע הגר 
במצעותיו והזמינן שם לשכיבה שהרי הציען שם, נמצא 
שהזמנתן לשכב עליהן על ידי הקרקע היא באה, שאי 
אפשר להצעת המצעות אלא בקרקע, ולפיכך קנה. ודוקא 
הציע שהיא סוף הזמנתן לשכיבה, דומיא דהולכת כליו 
לבית המרחץ שהיא סוף הזמנתן לתשמיש, אבל (ל)הניחן 
שם ולא הציען לא קנה שאין זו סוף הזמנתן לשכיבה:#
#
רכח. א"ר ירמיה ביראה אמר רב יהודה האי מאן 
[נד,א] דשדא ליפתא בפלחי דארעא דגר לא 
קנה. כגון שדה שנתבקעה ממי הגשמים ובא זה והשליך 
שם זרעוני לפת וצמחו, אע"פ שהשביח בגופו של קרקע 
בצמחים הללו שהן מחוברין לקרקע והרי הן כקרקע לא 
קני, מ"ט בעידנא דקא שדי ליכא שבחא וכי קא שבח 
ממילא קא שבח. ש"מ דכל היכא דלא קני אלא מחמת 
שבחא דאשבח אי קא שבח בשעת מעשה קני ואי לא לא 
קני. ודיקא מינה, טעמא דשדא ותו לא, דלא עבד מעשה 
בגופא דארעא, אבל היכא דכסייה לבזרא בעפרא דקני 
אלא אפילו אשכח בזרא דשדי התם מקמי הכין ואתא 
איהו וכסייה קני, דלא גרע מפירצא גרידא דאע"ג דליכא 
בזרא נמי קני. והוא הדין נמי בנכסי חבירו בחזקה שאין 
עמה טענה, דלכולהו הני אנפי כנכסי הגר דמי, כדבעינן 
לברורי לקמן:#
#
רכט. אמר שמואל האי מאן דפשח דיקלא אדעתא 
דדיקלא קני אדעתא דחיותא לא קני. 
כלומר הזומר ענפיו של דקל, ולשון חתוך הוא כדכתיב 
(איכה ג,יא) ויפשחני. אדעתיה דאברויי דיקלא קני, אדעתא 
דמשדא לחיותא לא קני. היכי דמי שקל מהאי גיסא 
ומהאי גיסא אדעתא דדיקלא כולהו מחד גיסא אדעתא 
דחיותא:#
#
רל. ואמר שמואל האי מאן דזאכי זוכיא אדעתא 
דארעא קני אדעתא דציבי לא קני. כלומר 
המקושש עצים מן השדה, אדעתא דנקויי ארעא קני, 
אדעתא דציבי דצריך לעצים להסקה לא קני. היכי דמי 
שקל רברבי [וזוטרי] אדעתא דארעא שקל רברבי ושבק 
זוטרי אדעתא דציבי:#
#
רלא. ואמר שמואל האי מאן דתקיל תיקלא אדעתא 
דארעא קני אדעתא דבי דרי לא קני. 
כלומר המסיר מכשול מן השדה אדעתא דאשוויה לארעא 
לחרישה כדכתיב (ישעיה כח,כה) הלא אם שוה פניה כו' קני. 
אדעתא דתקוני דוכתא לבי דרי לא קני, דלאו לצורך גופה 
דארעא הוא. היכי דמי שקל מוליא ושדא בנצא אדעתא 
דארעא מוליא במוליא ונצא בנצא אדעתא דבי דרי. כגון 
שהיה  בשדה תל מצד אחד ובקעה מצד א', אם נטל עפרו 
של תל והשליכו לתוך הבקעה אדעתא דארעא קא מכוין 
להשוות פני השדה לחרישה שבלא תל ובלא בקעה, ואם 
נטל את התל מצד זה והשליכו על גבי תל אחר מצד אחר 
או במקום שוה שאין בו בקעה ונעשה תל, או שנטל עפר 
מבקעה זו או ממקום שוה שלא היה בו תל ולא בקעה 
ונעשה בקעה ומלא בו בקעה אחרת שהיתה שם מצד אחר, 
נמצא שלא הועיל כלום להשוות פני השדה לחרישה שהרי 
תל היה בה מתחילה והרי יש בה תל, בקעה היתה בה 
ועדיין יש בה בקעה, מה לי מצד זה מה לי מצד אחר, ולא 
נתכוון זה לחרישה אלא להשוות את המקום שהיה בו התל 
או הבקעה מתחילה כדי לצבור בו את גורנו מפני שהיה 
ראוי לכך יתר משאר השדה, וכיון שלא נתכוון להנאת 
השדה אלא לצורך עצמו בלבד לא קנה. ומסתברא דאי 
ההוא דוכתא דאשוייה חזי לחרישה ולזריעה טפי מהאיך 
אחרינא דעבד ביה נצא או דאוסיף ביה מוליא, אדעתא 
דארעא הוא וקני:#
#
רלב. אמר שמואל האי מאן דפתח מיא לארעא אדעתא 
דארעא לאשקוייה קני, אדעתא דכוורי 
למיצד לא קני היכי דמי פתח חד בבא דליעול מיא מיניה 
אדעתא דארעא פתח תרי בבי חד מעייל וחד מפיק אדעתא 
(דמארי) [דכוורי]. ולא תימא דוקא דפתח חד רבא וחד 
זוטא, רבא דמעייל מיא  וכווארי וזוטא דמפיק מיא ומשייר 
כווארי, אלא אפילו היכא דבתרי אינהו מסתמא אדעתא 
דכוורי הוא, דאי אדעתא דארעא למה לי תרי בבי, וכי 
תימא דלא ניחא ליה דלשהו מיא בארעיה יתר מדאי, אם 
כן תרי מעיקרא למה ליה, לפתח חד דמעייל, ולכי שתיא 
ארעא כל צרכה לפתח אחרינא דמפיק. וכי תימא ואי 
אדעתא דכוורי נמי, כיון דבהדדי נינהו מאי נפקא ליה 
מינה, כי היכי דעיילי כווארי בהאי נפקי בהאיך. שתי 
תשובות בדבר, חדא דלא סגיא דלא משתייר מנייהו 
בגאנאני דארעא, ועוד דאימור דעתיה הוה לאוקומי מהך 
גיסא, דמפיק ולא איתרמי ליה. והיכא דפתח חד בבא 
דקאמרינן אדעתא דארעא, אע"ג דחזינן ליה דקא צייד 
כוורי נמי קנה, דעיקר מילתא אדעתא דארעא קא עביד, 
דאי אדעתא דכוורי לא סגיא דלא ליפתח תרי בבי, והאי 
דצייד כוורי הוה ליה כמגביה מציאה עם מלאכתו, דלאו 
אורחיה דאיניש דמתרמי ליה רוחא ושביק ליה. תדע דהא 
גבי מאן דפשח דיקלא ומאן דזאכי זוכיא דאע"ג דעביד 
אדעתא דארעא, דלא סגיא דלא ממטי להו לציבי לביתיה 
או לחיותא או להסקה, ואפילו הכי קני, ואף זו כיוצא בה:#
#
רלג. ההיא איתתא דאכלה דיקלא בתפשיחא תריסר 
שנין אתא ההוא גברא רפק בה פורתא 
תותיה אתא לקמיה דרבי לוי ואמרי לה לקמיה דמר 
עוקבא אוקמיה בידיה אתאי ההיא איתתא קא צוחא קמיה 
אמר לה מאי איעביד ליך דלא אחזיקת כדמחזקי אינשי. 
האי דיקלא דיקלא דהפקר הוה, כגון נכסי גר שמת ואין לו 
יורשין וכיוצא בהן, ואתא ההיא איתתא ואכלתיה לדיקלא 
בתפשיחא אדעתא דחיותא, אי נמי להסקה, ולישנא 
דאכילה לצורך האוכל משמע, ואמטול הכי לא קניא. וכיון 
דאתא ההוא גברא וחפר תותי דיקלא פורתא לצורך הדקל 
אוקמוה רבנן בידיה. והוא הדין בנכסי חבירו בחזקה שאין 
עמה טענה, דלענין חזקה גופא חד דינא נינהו. והאי 
דפרישנא בדהפקר משום סירכא דההוא גברא דאתא 
מנפשיה ורפק תותיה פורתא ואוקמוה רבנן בידיה, ואי הוה 
אתיא ההיא איתתא מחמת איניש אחרינא דאקני לה בחזקה 
כי האי גוונא ותו לא, כי הוה אתו אחרינא מדעתא דנפשיה 
ורפיק תותיה נמי לא הוו מוקמי ליה בידיה, אלא הוה דינא 
לאוקומיה לדיקלא בחזקת מריה קמא.#
והוא הדין לשאר שמעתתא דחזקת דאיתמרן בנכסי 
הגר, דדינא דנכסי חבירו נמי כחזקה שאין עמה טענה 
לענין גופה דחזקה כנכסי הגר דמו, לבר משמעתא דהבונה 
פלטירין גדולים בנכסי הגר ובא אחר והעמיד להן דלתות, 
דלא משכחת לה דקני בתרא אלא היכא דהויאן הנך ליבני 
מנכסי הגר גופיה כדברירנא בדוכתיה (לעיל סי' רכה), ומהאי 
טעמא גופה לא משכחת לה בנכסי חבירו, ולבר מדינא 
דשתי שדות וכיוצא בהן היכא דאחזיק באחת מהן לקנות 
אותה ואת חברתה, והוא הדין לשאר שמעתתא ובעיי 
דשייכי בהאי עניינא, דשאני לן בגווייהו בין נכסי הגר 
לנכסי חבירו כדבעינן לברורי כל חדא מינייהו בדוכתא.#
מיהו חזינא ליה לגאון דכתב בספר מקח וממכר (שער 
יג) דהני שמעתתא דשמואל דפליג בהו בין היכא דעבד 
אדעתא דארעא בין היכא דעבד אדעתא דמידי אחרינא, לא 
מיתוקמן אלא בנכסי הגר, אבל בנכסי חבירו לא שנא הכי  
ולא שנא הכי קנה. ודייק לה מדאייתינן לה בין שמעתתא 
דמקמייהו ובין שמעתתא דבתרייהו דאיתמרן בהדיא 
בנכסי הגר, דהוה פשיטא ליה ז"ל דהנך שמעתתא כולהו 
להכי איתמרן בהדיא בנכסי הגר, דלא למעבד בהו עובדא 
אלא בנכסי הגר, ומדהנך בנכסי הגר דוקא הני נמי 
דאיתמרן בי מצעי בנכסי הגר דוקא. ועוד דייק ז"ל מטעמא 
דהני שמעתתא גופייהו, דהוה סבירא ליה דכי פליג שמואל 
בין היכא דעבד אדעתא דארעא להיכא דעבד אדעתא 
דמידי אחרינא לגלויי אדעתיה אי עבד אדעתא דמקנא ואי 
לא. ולפום הדין סברא ממילא שמעת דגבי נכסי הגר הוא 
דאיכא לפלוגי, משום דלא מוכחא מילתא דלמקנא קא 
מכוין אלא היכא דעביד אדעתא דארעא, דאי לא עביד אלא 
אדעתא דמידי אחרינא איכא למימר דלאו אדעתא דמיקנא 
קא עביד. אבל בנכסי חבירו דבלאו הכי נמי מוכחא מילתא 
דאדעתא דמיקנא קא עביד, דאי בפניו כל זמן שעסוקין 
באותו ענין אדעתא דמיקנא קא עביד, ואי שלא בפניו נמי 
כיון דצריך למימר ליה לך חזק וקנה מסתמא שליחותיה 
דמקנה הוא דעבד ואדעתא דמיקנא עבד, ודינא הוא דאע"ג 
דלא עבד  אדעתא דארעא כיון דלא סגיא דלא אהני בארעא 
כל דהו הוי חזקה, מידי דהוה אגדר ופרץ כל שהוא.#
ואע"ג דגאון ז"ל לא פרשיה לטעמיה כולי האי טרחינן 
לברורי טעמיה. חדא משום דמלאכת שמים היא. ועוד כי 
היכי לברורי קושיי דקשו לן בגויה, דלפום עניות דעתין 
קשי לן האי סברא מכמה אנפי. חדא, דתנא דמתני' דינא 
דנותן מתנה והאחין שחלקו והמחזיק בנכסי הגר לענין 
חזקה שיש עמה טענה חדא מחתא מחית להו, וסוגיא 
דגמרא נמי הכי אזיל, ולא אשכחן דפלוג רבנן בינייהו אלא 
לענין מקנא חדא שדה בחזקת חברתה ומאי דדמי ליה. 
ועוד דהני שמעתתא דשמואל דמפליג בהו בין היכא דעבד 
אדעתא דארעא להיכא דעביד אדעתא דמידי אחרינא, לאו 
בנכסי הגר איתמור אלא סתמא איתמור, דמשמע בין 
בנכסי הגר בין בנכסי חבירו. ואפילו שמעתתא דאיירינן 
בהו בהדיא בנכסי הגר לאו בנכסי הגר דוקא איתמור, אלא 
הוא הדין בנכסי חבירו, והאי דנקט בהו נכסי הגר רבותא 
קמ"ל דאפילו בנכסי הגר דאין דעת אחרת מקנה אותן קני, 
וכל שכן בנכסי חבירו דדעת אחרת מקנה אותן, דכיון 
דקני בהו אפי' מידי דלא קני בנכסי הגר כגון מוסרה ורץ 
אחריהן ואין מגיען וכמה מילי אחריני, כל שכן דקני בהו 
מידי דקני בנכסי הגר.#
ואי משום ההיא דאמרינן בפירקין לקמן (נז,א) והרי ניר 
דבנכסי הגר קנה בנכסי חבירו לא קנה, והרי אכילת פירות 
דבנכסי חבירו קנה בנכסי הגר לא קנה, הך נכסי הגר דנקט 
התם לאו דוקא נקט, אלא הוא הדין לכל חזקה שאין עמה 
טענה אפילו בנכסי חבירו, והאי דנקט נכסי הגר משום 
דפסיקא ליה דמיירי בחזקה שאין עמה טענה, דאלו נכסי 
חבירו לא פסיקא ליה משום דאיכא חזקה שיש עמה טענה. 
ואי נמי הוה נקיט חזקה שאין עמה טענה לא פסיקא ליה, 
משום דאיכא חזקה דתשמישין דלאו למקני גופה אלא 
למקני זכותא בעלמא לההוא תשמישא בלחוד הוא דלא קני 
ביה ניר וכיוצא בו. להכי נקט נכסי הגר דפסיקא ליה 
דלמקני גופא ולית בה טענה, וה"ה נמי לנכסי חבירו כי 
האי גוונא דכי דינא דנכסי הגר דמו. והך נכסי חבירו 
דמיירי התם בחזקה שיש עמה טענה דלא שייכא בנכסי 
הגר קאי, והי ניהי דקניא ביה אכילת פירות, דאלו חזקה 
שאין עמה טענה כנכסי הגר דמיא ולא קניא בה אכילת 
פירות.#
ורבואתא דיקנאי נמי הכי פרשוה. מיהו גאון ז"ל ומאן 
דסמיך עליה מרבנן בתראי מוקמי ליה להאי נכסי חבירו 
בחזקת שאין  עמה טענה דומיא דנכסי הגר, ורהיט ליה האי 
פירושא אעיקר סבריה דמוקים לה למתני' דאלו דברים 
שיש להן חזקה (לקמן נז,א) בחזקה דלא קניא גופא דארעא 
אלא לקיומי בה הנהו תשמישי בלחוד, דומיא דחזקה שאין 
עמה טענה דאיירו בה עולא ורב ששת בנכסי חבירו לסברא 
דידיה, ודייק מינה דאכילת פירות בנכסי חבירו אפילו 
בחזקה שאין עמה טענה קניא ובנכסי הגר לא קנה, וזריעה 
גרידתא דאיתמר בנכסי הגר דלא קנה קניא בנכסי חבירו, 
ואלו ניר אפילו בחזקה שאין עמה טענה לא קני אלא בנכסי 
הגר. והני סברי לא דיקי גבן, דלא אשכחן טעמא בניר דלא 
ליקני בנכסי חבירו בחזקה שאין עמה טענה, דמאי שנא 
מנטל צרור השדה הוא, ועוד דלא אשכחן אכילת פירות 
דקניא בנכסי חבירו אלא בחזקה שיש עמה טענה, אבל 
בחזקה שאין עמה טענה לא מהניא בה אכילת פירות כלל. 
תדע דהא שמעתא דמציע מצעות דאיתמר בהדיא בנכסי 
הגר, ולא דייקא רב ששת אלא ממתניתא דכיצד בחזקה, 
וההיא אפיסקא דעבד כנעני נקנה בכסף ובשטר ובחזקה 
תניא, דמיירי בנכסי חבירו דדעת אחרת מקנה אותן דומיא 
דכסף ושטר, דשמעת מינה דהצעת מצעות דדייקינן לה 
מדין עבד כנעני לאו בנכסי הגר בלחוד קניא אלא בנכסי 
חבירו נמי קניא דומיא דעבד, והאי דאיירי בה רב ששת 
בנכסי הגר רבותא קמ"ל דאע"ג דלא אשכחן האי דינא אלא 
גבי עבד דאיירי בה תנא בנכסי חבירו דדעת אחרת מקנה 
אותן, ילפינן מינה לנכסי הגר אע"ג דאין דעת אחרת מקנה 
אותן, דנכסי חבירו ונכסי הגר לענין חזקה שאין עמה טענה 
חד דינא נינהו.#
וה"ה לכולהו שמעתתא דשייכן בין בנכסי הגר בין 
בנכסי חבירו, ואירין בהדיא בנכסי הגר דאשמעינן דקנה 
מהאי טעמא הוא דאיצטריך לאשמועינן רבותא דאפילו 
בנכסי הגר נמי קנה, לבד משמעתא דשתי שדות ודשתי 
בתים זה לפנים מזה (לעיל נג,א-ב), ומבעיא דהחזיק במצר 
(לעיל נג,ב), ומשמעתא דהמצר והחצב (להלן נה,א), 
ומשמעתא דשדה המסויימת במצרניה, דאע"ג דאיתמרא 
סתמא ליכא לאוקומה אלא בנכסי הגר כדבעינן לברורה 
בדוכתה. והוא הדין לשמעתא דהאי מאן דשדא ליפתא בי 
פילחי [דארעא] דגר דאשמועינן דלא קני, הוא הדין בנכסי 
חבירו דלא קני, ונכסי הגר איצטריכא ליה, דלא מיבעיא 
בנכסי חבירו דכיון דאית להו בעלים כי שבחא ארעא 
ממילא מקמי דליזכי בה מחזיק דאכתי לא עבד בה חזקה 
גמורה בחזקתיה דמרה קיימא ולדיליה הוא דשבחא, ולא 
קני לה מחזיק בההוא שבחא, אבל בנכסי הגר דלית להו 
בעלים ומשבחא ארעא לאו לבר נש שבחא, סד"א מכי שדי 
ביזרא עד דאתו שבחא כולה חזקה אריכתא היא וקניא ליה 
למחזיק, קמ"ל דכיון דבעידנא דשדא בזרא ליכא שבחא 
אע"ג דאתא שבחא בתר הכי מקמי דאחזיק ביה איניש 
אחרינא נמי לא קני, דכי קא שבח ממילא קא שבח. 
ואשתכח דכי עבד לא אשבח וכי שבח לא עבד ולא מידי, 
ולא הויא חזקה אלא היכא דאתא שבחא בהדי גמר מעשה 
דמחזיק, דכי האי גוונא אפילו בנכסי חבירו נמי קנה, ולא 
אמרינן כי שבחא ארעא למרה קמא שבחא, שהרי שבחו 
של מחזיק וחזקתו באין כאחד והוה ליה כגיטו וידו באין 
כאחד.#
וכל שכן בהני שמעתתא דשמואל דאיתמרו סתמא, 
דמסתמא כי איתמור בין בנכסי הגר בין בנכסי חבירו 
איתמור. והאי דפליג בגויה בין היכא דעבד אדעתא דארעא  
להיכא דעבד אדעתא דמידי אחרינא, לאו לאוכוחי עילויה 
אי עבד אדעתא דמיקנא ואי לא פליג, דאפילו היכא דפריש 
דאדעתא דמיקנא קא עביד כמה דלא עביד אדעתא דארעא 
לא קני, דכי היכי דבעינן דלעביד אדעתא דמיקנא הכי 
[נמי] בעינן דליכוון למקני באנפא דאית ליה מדינא למיקנא 
ביה, דאי לאו הכי הוה ליה כמאן דלא עבד אדעתא 
דמיקנא, דכיון דההוא שבחא דאשבח בארעא לא איכוון 
ליה, כמאן דאתא ממילא דמי. ואע"ג דאיכוון למקני בההוא 
מידי דאיכוון ליה, אשתכח דאיכוון למקני במידי דלא קני 
ביה מדינא דלא קני, דכמאן דלא איכוון למקני דמי, והאי 
טעמא כי היכי דשייך בנכסי הגר הכי נמי שייך בנכסי 
חבירו. והכי נמי מסתברא, דאי אמרת טעמא דמילתא 
משום דמוכחא מילתא דלאו אדעתא דמקנא עבד, אמאי 
פסיק ואמר אדעתא דחיותא ואדעתא דציבי ואדעתא דבי 
דרי ואדעתא דכווארי לא קני, הוה ליה לפלוגי נמי בין 
סתמא להיכא דפריש דאדעתא דמיקנא קא עביד דאי פריש 
הכי קני, אלא מדפסיק בהני אנפי ואמר לא קנה, ש"מ 
דאפי' היכא דפריש הכי נמי לא קנה, בין בנכסי הגר בין 
בנכסי חבירו. וכן הלכתא:#
#
רלד. אמר רב הצר צורה בנכסי הגר קנה דהא רב לא 
קנה לגינתא דבי רב אלא בצורתא. והא נמי 
אשמעי' בנכסי הגר וכל שכן בנכסי חברו כדברירנא לעיל. 
ומאי שנא התם (לעיל נג,ב) גבי סיוד וכיור דקפיד אשיעורא 
למהוי אמה ולמהוי כנגד הפתח ומאי שנא הכא דלא קפיד. 
התם דלא מיירי בצורה אלא בציור בעלמא או בכיור 
בעלמא דלית בה צורת בעלי חיים, אי הוי אמה כנגד הפתח 
חשיב למקני ביה ואי לא לא חשיב למקני ביה, הכא 
דמיירי בצורתא דמשמע צורת אחד מבעלי חיים כגון 
בהמה חיה ועוף בלאו הכי נמי הויא נואי וחשיבא למקני 
בה. והכי נמי חזינא ליה לרבינו שמואל הצרפתי ז"ל 
(רשב"ם ד"ה בנכסי). והאי גינתא דמקניא בצורתא, מסתברא 
דדוקא בגינה שהיתה מוקפת קירות נאות ובא זה וצר בהן 
צורה לנאותן ולפיכך קנה, אבל גינה שהיתה מוקפת גדר 
לשמירה בעלמא ולא לנוי, אין צורה אחת מועלת בהן 
כלום, דהא לית בה נואי כלל ולא קני לה אלא בניכוש או 
בנעל גדר פרץ וכיוצא בהן, או עד שיקיפנה צורות דהוה 
ליה נואי:#
#
רלה. שדה המסויימת במצרניה אמר רב כיון שהכיש 
בה מכוש אחד קנה כולה ושמואל אמר לא 
קנה אלא מכושו בלבד. הא שמעתא לא מיתוקמא אלא 
בנכסי הגר וכיוצא בהן כדבעינן למימר קמן. היכי דמי 
מסויימת במצרניה, כגון שמוקפת מצרים סביב להפסיק 
בינה ובין חברותיה או בינה ובין רשות הרבים מארבע 
רוחותיה. רב סבר כיון שמצרניה מוכיחין על מה שבתוכן 
שהיא שדה אחת כיון שהכיש בה מכוש אחד קנה כולה. 
ושמואל סבר לא אלימי מצרים לשוויה לכולה שדה אחת 
אלא היכא דדעת אחרת מקנה אותה, אבל במחזיק בנכסי 
הגר כל פורתא ופורתא באנפי נפשיה קאי, ולא מהניא 
חזקה דהאי למקנא אידך ואין לו אלא מקום מכושו. וקימא 
לן כרב, דהא רב נחמן עבד עובדא לקמן כותיה, ועוד 
דסוגיין הכא כותיה, מדאיבעיא לן [נד,ב] שאינה מסויימת 
במצרניה עד כמה. כלומר עד כמה קנה, אמר רב פפא כד 
אזיל תיירא דתורי והדר. ושארא לא קני וש"מ דבמסויימת 
כרב סבירא לן, דאי כשמואל, השתא היכא דמסויימת 
במצרניה אמרת לא קנה אלא מקום מכושו, היכא  דאינה 
מסויימת לא כל שכן, אלא לאו ש"מ הילכתא כרב.#
ושמעינן מינה דהיכא דמסויימת במצרניה כגון דאית 
ליה מצרים מארבע רוחותיה כגון מצר וחצב וכיוצא בהן, 
כיון שהכיש בה מכוש אחד קנה כולה דכולה חדא שדה 
היא. אבל היכא דאינה מסוימת במצרניה, כגון שאין לה 
מצר מקיפה סביב, איכא למימר דכל פורתא ופורתא 
באנפי נפשיה קאי ולא מיקני האי פורתא בחזקה דאידך, 
ואמטול הכי כי הכיש בה מכוש אחד לא קני אלא כדאזיל 
תיארא דתורי והדר, דבציר מהאי שיעורא ודאי כוליה 
כחד גופא הוא הואיל והצמד חורשו בבת אחת ואמטול הכי 
מקני כוליה בחד מכוש. ואשתכח דיהבינן ליה תלם אחד 
ארכו לאורך מכושו כפי מה שהחורש מוליך צמד הבקר 
בפעם אחת וחוזר לו.#
 והאי והדר דקאמרינן לאו למימרא דיהבינן ליה שני 
תלמים חד לכד אזיל וחד לכד הדר, דכיון דלא מהני האי 
מכוש למקנא כולה שדה מאי שנא דמהני למקנא שני 
תלמים, אלא ודאי חד תלם בלחוד הוא דיהבינן ליה 
כדפרישנא טעמא. והאי שיעורא דבדאזיל תיארא דתורי 
והדר לאורכא דתלם בלחוד הוא, לפי שאין דרכו של חורש 
להאריך את התלם בפעם אחת עד סוף השדה אלא בזמן 
שאין השדה ארוכה יותר מדאי, אבל אם היתה ארוכה יתר 
מדאי מוליך את הצמד שיעור ידוע וחוזר לו, והכא כיון 
דשדה גדולה היא לא קני להאי תלם לאורך כל השדה אלא 
עד שיעורא דאזיל תיארא דתורי בחד זימנא ומתחיל 
למיהדר. ומנא תימרא דאורחא דמילתא הכי הוא, דכתיב 
(תהלים קכט,ג) על גבי חרשו חורשים האריכו למעניתם, 
אלמא ארחיהו לאו הכי. וכתיב נמי (שמואל א יד,יד) ותהי 
המכה הראשונה אשר הכה יהונתן ונושא כליו עשרים איש 
כבחצי מענה צמד שדה. אי אמרת בשלמא מענה שלימה 
אית ליה שיעורא היינו דמשער קרא בחצי מענה, אלא אי 
אמרת שלמה נמי לית לה שיעורא אם כן חצי מענה היכי 
מתשער. והאי קרא אע"ג דלא יכלינן למילף מיניה שיעורא 
דמענה שלימה כמה הוי, ילפינן ליה לשיעורא ממסכת 
אהלות דתנן התם בריש פירקא דשיבסר החורש את הקבר 
הרי זה עושה בית הפרס עד כמה הוא עושה מלא מענה 
מאה אמה, אלמא מלא מענה מאה אמה הוי, והיינו כדאזיל 
תיארא דתורי והדר. מיהו הדין שיעורא לא שוי בכל 
דוכתא, דאיכא דוכתא דלא הוי שיעורא כולי האי, והדבר 
ידוע שאם היתה מישור ועפרה רך  מאריכין בה התלם יתר 
ממה שמאריכין בשדה שיש בה רכסים ומעלות (ועדרות) 
[ומורדות] או שעפרה קשה, וכל כי האי גוונא יד המחזיק 
על התחתונה.#
ומסתברא דכי יהבינן ליה האי תלם ארכו לאורך 
מכושו הוא דיהבינן ליה דלההוא גיסא דמחזיק טפי הוא 
דמסתברא דקני טפי, הילכך אי איכא רוחא בארעא דגר 
מהאי גיסא ומהאי גיסא כי היכי דלהוי ליה למקום מכושו 
שיעור חצי תלם מכאן וחצי תלם מכאן יהבינן ליה הכי, 
דעל כרחיך בשיעור מאי דאהני האי מכוש למיקנא מהאי 
גיסא אהני למקני מהאי גיסא, ואי מיקרב מכושיה לסוף 
השדה מחד גיסא בפחות מחצי תלם משחינן ליה להאי תלם 
נהליה מסוף השדה מקרוב למכוש, ומשתלים ואזיל שאר 
התלם משאר השדה, ובלבד לאורך המכוש, שיהא ארכו 
של מכוש נבלע בארכו של תלם.#
 וכוליה נמי לא אמרן אלא בנכסי הגר, אבל בנכסי 
חבירו לא שנא מסויימת ולא שנא שאינה מסוימת, כיון 
שהכיש בה מכוש אחד קנה כולה, מאידך דשמואל דאמר 
מכר לו עשר שדות בעשר מדינות כיון שהחזיק באחד מהן 
קנה כולן, ודוקא כדמפרש התם ואזיל:#
#
רלו. אמר רב יהודה אמר שמואל נכסי הגוי הרי הן 
כמדבר כל המחזיק בהן זכה בהן. כלומר כל 
המחזיק בהן משנטל הגוי דמיהן עד שלא הגיע שטר המקנה 
ליד הלוקח זכה בהן, מ"ט גוי מכי מטו זוזי לידיה אסתלק 
ליה וישראל לא קני עד דמטי שטרא לידיה. ועיקר הא 
מילתא, דבדיני גוים לא קני איניש ארעא אלא בשטרא, 
והבא מחמת גוי הרי הוא כגוי, וכיון דאתא איניש אחרינא 
אדהכי והכי והחזיק בהן זכה בהן. אמר ליה אביי לרב יוסף 
ומי אמר שמואל הכי והא אמר שמואל דינא דמלכותא 
דינא ומלכא אמר לא ליקנו ארעא אלא באיגרתא אמר ליה 
אנא לא ידענא עובדא הוה בדורא דרעואתא בישראל 
דזבן ארעא מגוי ואתא ישראל אחרינא ורפק בה פורתא 
אתא לקמיה דרב יהודה אוקמא בידא דשני אמר ליה דורא 
דרעותא קאמרת התם באגי מיטמרי הוו דאינהו גופיהו לא 
הוו יהבי טיסקא למלכא ומלכא אמר מאן דיהיב טיסקא 
ליכול ארעא. וקימא לן כוותיה דשמואל, וקושיי דאביי 
ליתיה, דכי אמר שמואל דינא דמלכותא דינא דלא ליקני 
ארעא אלא בשטרא, הני מילי במאן דאתי מכח אחר אבל 
במאן דזכי מהפקירא לא קאמר, דאם כן בטלת תורת 
המחזיק בנכסי הגר. והכי נמי מסתברא, דאי לא תימא הכי 
קשיא דשמואל אדשמואל. ועוד דרב נחמן נמי עבד עובדא 
כי הא דשמואל דאמר נכסי הגוי הרי הן כמדבר כל המחזיק 
בהן, זכה בהן וכן שלח רב הונא בר אבין (להלן נה,א), וכן 
היה רבי אבין ור' אילא וכל רבותינו שוין בדבר (שם):#
#
רלז. ולענין באגי דמטמרי מרואתייהו ולא יהבי טיסקא 
למלכא נמי קימא לן כאביי דאמר כל 
המחזיק בהן על מנת למיהב טיסקא למלכא זכה בהן, 
דקימא לן דינא דמלכותא דינא, ומלכא אמר מאן דיהיב 
טיסקא ליכול ארעא:#
#
רלח. רב הונא זבן ארעא מגוי ויהיב ליה דמי, ומקמי 
דלימטי שטרא לידיה אתא ההוא גברא רפק 
בה פורתא אתא לקמיה דרב נחמן אוקמה בידיה אמר ליה 
מאי דעתיך דאמר שמואל נכסי הגוי הרי הן כמדבר כל 
המחזיק בהן זכה בהן [נה,א] וליעביד לי מר כי אידך 
דשמואל דאמר שמואל לא קנה אלא מקום מכושו בלבד 
אמר ליה בההיא כשמעתין סבירא לי דאמר רב הונא אמר 
רב כיון שהכיש בה מכוש אחד קנה כולה. וש"מ איתא 
לדשמואל דאמר נכסי הגוי הרי הן כמדבר כל המחזיק בהן 
זכה בהן. ודוקא היכא דהחזיק בהן לבתר דמטו זוזי לידיה 
דגוי ומקמי דנימטי שטרא לידא דלוקח:#
#
רלט. וש"מ איתא לדרב דאמר (לעיל נד,א) שדה 
המסויימת במצריה כיון שהכיש בה מכוש 
אחד קנה כולה:#
#
רמ. שלח רב הונא בר אבין ישראל שלקח שדה מגוי 
ובא ישראל אחר והחזיק בה עד שלא הגיע 
השטר ליד הלוקח אין מוציאין אותה מידו וכן היה רבי 
אבין ור' אילא וכל רבותינו שוין בדבר. ש"מ דהלכה 
רווחת היא ולית בה ספקא:#
#
רמא. אמר רבא הני תלת מילי אשתעי לי עוקבן (רב) 
[בר]  נחמיא ריש גלותא משמיה דשמואל 
דינא דמלכותא דינא ודאריסן דפרסאי ארבעין שנין והני 
זיהררי דזבינו ארעא לטיסקא זביניהו זביני. הא דאמרינן 
דינא דמלכותא דינא, דוקא בדבר שיש לו קצבה, אבל 
בדבר שאין לו קצבה לא, דהאי לאו דינא דמלכותא מיקרי 
אלא אונסא דמלכותא מיקרי, כדמיברר בפרק הגוזל (ב"ק 
קיג,א). ומאן דזאבין ארעא דחד מבני מאתא להכי זביניה 
לאו זביני, לא שנא שדיה מלכא לההוא ממונא אחד מבני 
מאתא ולא שנא אכולהו בני מאתא, כיון דלאו דבר הקצוב 
עליהן בכל שנה לאו דינא [דמלכותא] הוא. אבל ודאי היכא 
דגזר מלכא גזירתא דמאן דעבד כך וכך קנסי ליה בכך 
וכך, ועבר איניש אגזירתא דמלכא, כי האי גוונא ודאי 
דינא דמלכותא הוא, וכן כל מיני כרגין ומסין וארנונות 
הקצובין על בני העיר בכל שנה. אי נמי אע"ג דאין הממון 
קצוב אלא שהדבר קצוב לספק לו צרכו לכך וכך פרשים 
או לכך וכך שירות, ופעמים שצרכו מסתפק בממון מרובה 
ופעמים בממון מועט, כיון שאין התוספת והגירעון בא 
[מחמת] חידוש גזירות המלך אלא מחמת יוקר השעה או 
מחמת הזול דינא דמלכותא הוא ודבר שיש לו קצבה 
מקרי.#
ומאי דארישן דפרסאי, חזקתא דפרסאי, דבדינא  
דפרסי לא קימא חזקה לאיניש עד ארבעין שנין. למאי 
נפקא מינה, אילימא לאחזוקי בארעא דישראל, והא קימא 
לן דגוי אין [לו] חזקה אלא בשטר, ואפילו זבין לה ישראל 
מיניה, הבא מחמת גוי הרי הוא כגוי. אלא לאו כגון דהואי 
האי ארעא דגוי מעיקרא וזבנה ישראל אחרינא בשטרא, 
דאי אית ליה סהדי לישראל קמא דאכלה ארבעין שנין 
מקמי זביני דישראל בתרא מוקמינן לה בידיה דישראל 
קמא, דהא קימא ליה חזקה אגוי, וכי הדר זבין ליה 
לישראל בתרא מידי דלאו דידיה זבין ליה. ואי לית ליה 
סהדי לישראל קמא דאכלה ארבעין שנין מקמי הכין ולא 
נקיט שטרא ולית ליה סהדי דזבנה מגוי בשטרא, מוקמינן 
לה בידא דישראל בתרא דנקיט שטרא. ודוקא בפרסאי דלא 
קימא להו חזקה בדינייהו עד ארבעין שנין, אבל בשאר גוים 
היכא דאתרמי כי האי גוונא כדיניהן עבדינן להו, וכל היכא 
דקימא ליה חזקה לישראל קמא עילויה דגוי דזבנה נהליה 
מוקמינן לה בידיה, ואי לא מוקמינן לה בידא דהאיך דנקיט 
שטרא בידיה.#
והני זהרורי דזבינו ארעא לטיסקא מאי היא, כגון הני 
גבאי דגבו טיסקא דמלכא ממארי ארעאתא מקרו זיהרורי, 
דכולהי ארעתא דעבדן פירי מיקרין זיהרי כדאמרינן בפרק 
המוכר את הבית (לקמן סא,ב) ואי אמר ליה זיהרי אפילו 
פרדיסי ובוסתאני לבד מבתי ועבדי, וגבאי דגבו טיסקא 
מינייהו מיקרו זיהררי. והני זיהררי דזבינו ארעא לטיסקא 
אע"ג דלא תבעוה למרי ארעא זביניהו זביני.#
 והני מילי לטיסקא אבל לכרגא לא מ"ט כרגא אקרקף 
גברי מנח. הילכך לית להו רשותא לזבוני עד דתבעי ליה 
לההוא גברא דמיחייב בכרגא לבי דינא, ואי לא יהיב מזבני 
בי דינא מנכסי כשיעור כרגא דמלכא. ועיקר הא מילתא 
משום דטיסקא חיובא דארעא גופה הוא, ומאן דאית ליה 
ארעא פרע טיסקא לפום ארעאתא דאית ליה, ומאן דלית 
ליה ארעא [לא] פרע טיסקא, ואשתכח דטיסקא מנתא 
בעלמא הוא דאית ליה למלכא בגופה דארעא. ואמטול הכי 
כי מטו זמן מפרע טיסקא ולא פרע מרה עילוה טיסקא 
לגבאה דמלכא לא צריכי גבאי למתבעיה, אלא אית להו 
רשותא לגבאי דמלכא לזבוני מארעא כשיעור טיסקא 
מקמי מתבעיה למרי ארעא, דכי קא מזבני ארעא דמלכא 
קא מזבני. ואלו כרגא, כיון דאקרקף גברי מנח בין דאית 
ליה להאי גברא ארעא בין דלית ליה ארעא, אשתכח 
דחיובא דכרגא לאו גבי גופא דארעא הוא דהא לאו מחמת 
ארעא קאתי אלא מחמת קרקפתא דגברא קאתי, ואקרקף 
גברי מונח כהודאות והלואות, ואמטול הכי לית להו 
רשותא לגבאי לזבוני ארעא לכרגא אלא אפומא דבי 
דינא.#
רב הונא בריה דרב יהושע אמר אפילו שערי דכדא 
משתעבדי לכרגא. דכיון דמיחייבי מריהו למיתב כרגא 
למלכא ממילא קני מלכא מנתא בהנהו שערי או בשאר 
מטלטלי כשיעור כרגא דמיחייב מריהו, ושליחא דמלכא 
(ד)לא מיחיב למיטרח אלא גבי מנתיה מכל היכא דבעי 
שלא ע"פ ב"ד. וליתה לדרב הונא בריה דר"י, כדבעינן 
למימר קמן (סי' רמג):#
#
רמב. אמר רב אשי אמר לי הונא בר נתן קשי בה 
אמימר א"כ בטלת ירושת בנו הבכור דהוה 
ליה ראוי ואין הבכור נוטל בראוי כבמוחזק. דכיון דאית 
ליה למלכא מנתא בנכסיה כשיעור כרגא דרמי עליה 
כדקאמרת, אשתכח דכולהו נכסיה ראויין נינהו, דהא לא 
ידעינן הי ניהו דמזדבן לכרגא, וכל פורתא ופורתא איכא 
למימר דהאי ניהו דמזדבן. ומתמהינן עלה אי הכי לטיסקא 
נמי אלא מאי אית לך למימר דיהיב טסקא דההיא שתא 
ומית הכא נמי דיהיב כרגא דההיא שתא ומית. וש"מ 
דמאן דמית ושבק ארעא דמשתעבדא לטיסקא דמלכא, 
הויא לה ההיא ארעא ראוי, ואין הבכור נוטל בה פי שנים, 
דכיון דאית ליה לשליחא דמלכא רשותא לזבוני מינה 
כשיעור טיסקא דמלכא מקמי דלתבעיה למרה, כולה ראוי 
היא, דכל פורתא ופורתא הוה חזי לזבוניה לטיסקא ואיכא 
למימר דהיא ניהו דהוה מזדבן. והני מילי לטיסקא אבל 
לכרגא לא, מאי טעמא כרגא אקרקף גברא מנח ולית ליה 
למלכא מנתא בגופה דארעא עד דתבע ליה שליחא למארי 
נכסי ולא פרע ליה, ואיפשר דאי תבע ליה פרע ליה אי נמי 
יהיב ליה מטלטלי, וכיון דלית להו רשותא לגבאי דמלכא 
לזבונה לארעיה עד דתבעי ליה אשתכח דהאי ארעא לאו 
ראויה היא אלא מוחזקת היא, ושקיל בה בכור פי שנים. 
ואין צריך לומר היכא דמשתעבד לבעל חוב וכתובת אשה 
דלאו ראוי הוא ושקיל ביה בכור פי שנים, דתניא בהדיא 
בפרק יש נוחלין (לקמן קכד,א) יצא עליהן שטר חוב בכור 
נותן פי שנים, אלמא לאו ראוי הוא ושקיל ביה פי שנים, 
דאי ס"ד ראוי הוא אשתכח דלית ליה למשקל ביה חלק 
בכורה ואמאי נותן פי שנים, אלא לאו ש"מ דלאו ראוי 
הוא:#
#
רמג. ואמר רב אשי אמר לי הונא בר נתן שאלתינהו 
לספרי דרבא ואמרי ליה הלכתא כרב הונא 
בריה דרב יהושע. ואסיקנא ולא היא התם אוקומי מילתא 
בעלמא הוא דבעו. כלומר דהנהו ספרי דאמרי הלכתא כרב 
הונא בריה דרב יהושע, לאוקומי מילתיהו בעלמא הוא 
דבעי, דהיינו שטרי מכר דכתבו להו הנך ספרי לגבאי 
דמלכא אארעתא דאינשי דזבנינהו לכרגא, וניחא להו 
לספרי למהוי הלכתא כר"ה בריה דר"י לקיומי מילתיהו. 
ואיכא נוסחי דאית בהו לאוקומי מילתיהו הוא דבעו, 
ונוסחי דייקי נינהו. וש"מ דליתא לדר"ה בריה דר"י:#
#
רמד. אמר רב אשי פרדכת מסייע מתא. והוא אדם 
בטל  שאינו עושה מלאכה, והוא נהנה 
משדותיו ומשכירות קרקעותיו וכיוצא בהן, והצילוהו בני 
העיר שלא יפרע מס למלך, דין הוא שיסייע את בני העיר 
במסין  וארנונות המוטלין עליהן ליתן חצי הראוי לו, אבל 
לא כל הראוי לו. והנ"מ דאצלוה אינהו, אבל יהב ליה 
מלכא אנדיסקי דלא ליפרע ולא מידי סיעתא דשמיא היא 
ולא מיחייב לסיועינהו כלל:#
#
רמה. אמר רבי אסי אמר רבי יוחנן המצר והחצב 
מפסיקין בנכסי הגר. שאם החזיק בזו 
לקנותה ואת חברתה, אותה קנה חברתה לא קנה. אבל 
לפאה ולטומאה לא. כי אתא רבין אמר רבי יוחנן אפילו 
לפאה ולטומאה מפסיקין. למאי הלכתא, כדבעינן למימר 
קמן. וקי"ל כרבין:#
#
רמו. לפיאה מאי היא דתנן ואלו מפסיקין לפאה הנחל 
והשלולית [נה,ב] ודרך הרבים ודרך 
היחיד ושביל הרבים ושביל היחיד (ורשות היחיד ורשות 
הרבים) הקבוע בין בימות החמה בין בימות הגשמים. 
איזהו נחל ואיזה הוא שלולית, כל שאינו יכול לעברו ברגל 
זהו נחל כדכתיב (יחזקאל מז,ה) נחל אשר לא אוכל לעבור כי 
גאו המים מי שחו, וכל שהוא יכול לעברו ברגל זהו 
שלולית. ואי זה הוא דרך ואי זהו שביל, כל שהוא עומד 
לעבור עליו תדיר לביתו או לשדהו או לגנו זה הוא דרך, 
אבל שביל היינו שביל של כרמים ועייקי טפי מדרך 
כדמיברר בפרק המוכר פירות (לקמן ק,א). קתני מיהת הרי 
אלו מפסיקין לפיאה, למאי הלכתא, לומר שאם היה אחד 
מכל אלו עובר בתוך השדה הרי זה מפסיק לעשותה שתי 
שדות וצריך להניח פאה לכל אחת ואחת, ר' אסי סבר הני 
אין מצר וחצב לא, ורבין סבר אפי' מצר וחצב. וקי"ל 
כרבין, דסוגיא דשמעתא לקמן כותיה:#
#
רמז. לטומאה מאי היא דתנן הנכנס לבקעה בימות 
הגשמים שהיא רשות היחיד לטומאה 
והיתה טומאה בשדה פלונית ואמר נכנסתי למקום הלז 
ואיני יודע אם נכנסתי לאותה שדה ואם לא נכנסתי רבי 
אליעזר מטהר וחכמים מטמאין שהיה ר' אליעזר אומר 
ספק ביאה אפילו ברשות היחיד טהור ספק מגע טמא. 
דגמר מסוטה, דכתיב בה ונסתרה, מה סוטה רשות היחיד 
כתיב ונסתרה, אף טומאה ברשות היחיד ספקה טומאה. 
ובהא פליגי, ר' אליעזר סבר ספק מגע טמא ספק ביאה 
טהור, ורבנן סברי אפילו ספק ביאה נמי טמא. וקימא לן 
כרבנן. דכולי עלמא מיהת אם נכנס לשדה שהטומאה 
בתוכה ספק נגע ספק לא נגע טמא. ואם ברור לו שלא נכנס 
לאותה שדה טהור. ואם נכנס לשדה הסמוכה (לו) לה, ואין 
ידוע אם הוא מכלל השדה שהוחזקה טומאה בתוכה ואם 
לאו, והיה מצר או חצב מפסיק בינו ובין השדה שהוחזקה 
הטומאה בתוכה, לטעמיה דר' אסי דברי הכל טמא, דכולה 
חדא שדה חשיב לה ואיכא למיחש דילמא נגע בטומאה, 
דהא חדא שדה היא, וכשהוחזקה בה טומאה לא הוחזקה 
במקום ידוע, ולטעמיה דרבין הרי המצר והחצב מפסיקין 
והוו להו שתי שדות, ואשתכח דלא עייל לשדה שהטומאה 
בתוכה, ודברי הכל טהור. וקימא לן כרבין, דהא רבא נמי 
כותיה ס"ל כדבעינן למימר קמן:#
#
רמח. הרי אמרו המצר והחצב מפסיקין בנכסי הגר, 
וכי אתא רבין א"ר יוחנן אפי' לפאה 
ולטומאה, אבל לשבת לא רבא אמר אפי' לשבת. וכ"ש 
לפאה ולטומאה דעליהו קיימינן. והיכן מצינו שהשדה 
נעשית רשות היחיד לשבת, דתנן (טהרות פ"ו מ"ז) הבקעה 
בימות החמה רשות היחיד לשבת ורה"ר לטומאה בימות 
הגשמים רשות היחיד לכאן ולכאן, ואוקמה רב אשי בפ' 
יציאות השבת (שבת ו,ב) כגון דאית לה מחיצות. ואם היה 
מצר או חצב מפסיק בנתים נעשו כשתי רשויות היחיד 
לענין שבת. למאי הלכתא, לכי הא דתניא הוציא חצי 
גרוגרת וחזר והוציא חצי גרוגרת בהעלם אחד חייב בשתי 
העלמות פטור ר' יוסי אומר אף בהעלם אחד מרשות אחת 
חייב משתי רשויות פטור אמר רבה והוא שיש חיוב חטאת 
ביניהן. הדין הוא גירסא דמתיבתא. ולפום הדין גירסא 
הכין מיפרשא. קימא לן דהמוציא אוכלים בשבת פחות 
מכגרוגרת פטור. ואם הוציא חצי גרוגרת וחזר והוציא 
חצי  גרוגרת, בהעלם אחד חייב, דכיון חדא העלמה היא 
העלמה מצרפה להי והוה ליה כמה דאפקינהו לתרויהו בבת 
אחת וחייב, בשתי העלמות פטור, דיש ידיעה לחצי שיעור 
לחלק, וכיון דאיתידע ליה בנתים מקמי דגמרה לה הוצאה 
נעשית ראשונה כמי שנקלטה או שנשרפה דפטור, דידיעה 
הוא דמתיא ליה לידיה חיוב חטאת, וראשונה כי אתידע 
ליה לאו בר חיובא הוא, דחצי שיעור הוא, ואמטול הכי 
נעשית כמי שנקלטה או שנשרפה ותו לא חזיא לאיצטרופי 
בהדי בתרייתא, ולפיכך פטור. ורבי יוסי סבר אף בהעלם 
אחד, אם הוציא שתיהן מרשות (היחיד) [אחת] חייב 
כדאמרן, משתי רשויות פטור, כגון דאפיק חצי גרוגרת 
מרשות היחיד זו וחזר והוציא חצי גרוגרת מרשות היחיד 
אחר לרשות הרבים פטור, דאע"ג דחדא העלמה היא 
רשויות מחלקות והויא לה כל חדא מינייהו הוצאה בפני 
עצמה, ונעשה כמוציא חצי גרוגרת וחצי רביעית משקין 
דלא מצטרפי, אי נמי כמאי דהואי ידיעה בין הוצאה 
להוצאה דלא מצטרפי.#
אמר רבה והוא שיש חיוב חטאת ביניהן. כלומר הא 
דאמר ר' יוסי משתי רשויות פטור, והוא שיש חיוב חטאת 
ביניהן, והיינו רשה"ר, דכיון דאי אפיק מחדא מינייהו 
לרשות הרבים שהיא בינתים חייב חטאת, על כרחין רשות 
בפני עצמה היא, וכיון שהיא מוחלקת מהן כל שכן 
שמחלקת בין שתיהן. אבל כרמלית לא. דכיון 
דמדאורייתא שרי לאפוקי מכל חדא מינייהו לכרמלית 
שהיא בנתיים נמצאו כולן כרשות אחת. אביי אמר אפי' 
כרמלית מפסקת ביניהן לעשותן שתי רשויות, דכיון דדינה 
חלוק מהן, שהמוציא מאחת מהן לרשות הרבים חייב ואלו 
המוציא מכרמלית  לרשות הרבים פטור, רשות בפני עצמה 
היא, וכיון שהיא מחלקת מהן כל שכן שמחלקת בין 
שתיהן, אבל פיסלא לא רבא אמר אפילו פיסלא נמי 
מפסיק לענין שבת, והוא עץ ארוך מוטל לרחבה של רשות 
היחיד וממלא כל הרוחב, שנמצא מפסיק את רשות היחיד 
זו לשנים, אי נמי סלע גבוה וארוך כנגד כל הרוחב.#
ומסתברא דהאי פיסלא דאיפליגו ביה אביי ורבא ליכא 
לאוקומיה אלא כגון דלא גביה עשרה טפחים, דאי גביה 
עשרה טפחים מחיצה מעליאתא היא ובהא לימא אביי דלא 
מפסיק, אלא לאו כגון דלא גביה עשרה טפחים. והוא דהוי 
ד' אמות על ד' אמות, דאי לאו הכי הא קימא לן גבי גיטין 
דלא פליג רשותא לנפשיה, וכי היכי דגבי גט לא פליג 
רשותא לנפשיה גבי שבת נמי לא פליג רשותא לנפשיה, 
דרשות שבת כרשות גיטין, דגרסי'  בגיטין בפר' הזורק 
(עז,ב) ההוא גברא דזרק לה גיטא לדביתהו איגנדר ונפל 
בפיסלא אמר רב יוסף אי הוי ארבע אמות על ד"א פליג ליה 
רשותא ואי לא רשות אחת היא, ואוקימנא בחצרו דבעל 
וכגון דאושלה מקום בחצרו, דחד מקום מושלי אינשי שני 
מקומות לא מושלי אינשי, הילכך אי הוי ד"א על ד' וגביה 
שלשה טפחים פלג ליה רשותא לנפשיה ולא הוי גיטא, 
דשני מקומות לא אושיל לה, ואי לא רשות אחת היא 
וכמאן דנח גיטא בדוכתא דקימא ביה דמי והוי גיטא, דהא 
אושלה לדוכתא נהלה. #
ואזדא רבא לטעמיה דאמר רבא רשות שבת כרשות 
גיטין. כי היכי דגבי גיטין אע"ג דקאי האי פיסלא ברשות 
היחיד פלג ליה רשותא לנפשיה, גבי שבת נמי פלג ליה 
רשותא לנפשיה למהוי כרשות היחיד בפני עצמה, ואף ע"ג 
דלא גביה עשרה מחיצות החיצונות נעשות מחיצות לכל 
מה שבתוכן.#
וכי תימא א"כ האי כרמלית דאיפליגו בה רבה ואביי 
היכי משכחת לה, אי דרחבה ארבע אמות היינו פיסלא 
דקאמר אביי דלא מפסיק, ואלו אביי הא קאמר אפילו 
כרמלית מפסקת, ואי דאין רחבה ד"א אפילו רבא מודה 
דלא מפסיק וכל שכן אביי, ותסברא וכי יש כרמלית 
ברשות היחיד והלא רשות היחיד עולה עד לרקיע. אלא לא 
משכחת לה אלא כגון (קרקף) [קרפף] יתר מבית סאתים 
ושני בתים פתוחין לתוכו אחד מכאן ואחד כנגדו, ושניהן 
פתוחין לרשות הרבים (איסור) [אי נמי] כגון שהיה ביניהן 
רקק מים עמוק עשרה טפחים דהוה ליה כרמלית. אבל 
פיסלא דגביה שלשה ואין ברוחבו ארבע אמות אע"פ שהוא 
רחב יתר מארבע טפחים, אע"ג דבעלמא ברשות הרבים 
כרמלית היא, כיון דבתוך רשות היחיד קאי לא פליג 
רשותא לנפשיה. וכי תימא ולא יהא אלא מצר או חצב הא 
קי"ל דמפסיקין. שאני מצר וחצב דלאפסוקי בין שדה 
לחברתה עבידי ואמטול הכי מפסקי, אבל פיסלא דלאו 
לאפסוקי עביד, אי הוי ארבע אמות על ארבע אמות חשיב 
ופליג רשותא לנפשיה, ואי לא לא חשיב ולא פליג רשותא 
לנפשיה [ו]הוה ליה מכלל רשות היחיד (אלא) עצמה.#
ואיכא נוסחי דאית בהו ר"י אומר אף בהעלם אחד 
לרשות אחת חייב לשתי רשויות פטור. ולפום הני נוסחי 
הכי מפרשא. רבי יוסי אומר אף בהעלם אחד, אם 
כשהוציא לרשות הרבים הוציא לרשות אחת של רבים 
חייב, דכיון דלחדא רשותא אפקינהו ואיכנוף בחדא 
רשותא, רשות מצרפתן למהוי כחדא הוצאה וחייב, ואם 
הוציא לב' רשויות ושתיהן רשות הרבים אלא שיש הפסק 
ביניהן פטור דלא מצטרפי. ולא דמי לאכל שני חצאי זיתי 
חלב בהעלם אחד, דאלו התם בית הבליעה מצרפת ואלו 
הכא שתי רשויות נינהו ולא מצרפי. אמר רבה והוא שיש 
חיוב חטאת ביניהן, כלומר הא דאמר רבי יוסי לשתי 
רשויות של רבים פטור, והוא שיש חיוב חטאת ביניהן, 
דהיינו רשות היחיד, שכיון שהיא מוחלקת משתיהן, שהרי 
המוציא ממנה לאחת משתיהן [או מאחת משתיהן] לרשות 
היחיד שהיא בינתים חייב, כל שכן שמחלקת בין שתיהן. 
אבל כרמלית לא מפסקא לשויינהו ב' רשויות, כגון רקק 
מים שאין רה"ר מהלכת בו והוא מפסיק באמצע רשות 
הרבים לרחבו ומגיע עד ביתו של זה, ולבית זה שני פתחים 
אחד מכאן לרשות הרבים זו ואחד מכאן לרשות הרבים זו 
שהרקק באמצע, והוציא חצי גרוגרת מפתח זה לרשות 
הרבים זו וחצי גרוגרת מפתח זה לרשות הרבים זו. והוא 
הדין בתל גבוה שלשה טפחים ורחב ארבעה טפחים דהוה 
ליה כרמלית, דאי קאי באמצע ברשות הרבים בין שני 
פתחיו של זה הפתוחין לרשות הרבים והוציא חצי גרוגרת 
מפתח זה וחצי גרוגרת מפתח זה חייב, דלא מפסקא 
כרמלית לשוייה להאי רשות הרבים כשתי רשויות, 
כדברירנא טעמא לעיל. אביי אמר אפילו כרמלית מפסקת 
לשויינהו כשתי רשויות הרבים דלא מצטרפי הוצאות 
להדדי, דכיון דדינה חלוק מדינא דרשות הרבים, שהרי 
המוציא מרשות היחיד לכרמלית פטור, מה שאין כן 
ברשות הרבים, מפסקת, אבל פיסלא לא מפסיק. רבא אמר 
אפילו פיסלא נמי מפסיק.#
והאי  פיסלא דאפליגו ביה אביי ורבא לפום הדין גירסא 
דמיירי בהפסקה ברשות הרבים, לא מתוקם אלא בעמוד 
גבוה תשעה ורחב ארבע אמות עומד ברשות הרבים, דכיון 
דבני רשות הרבים מכתפין עליו כרשות הרבים דמי, 
ואמטול הכי קסבר אביי דלא מפסיק. ורבא מודי ליה 
לאביי דכרשות הרבים דמי, מיהו קסבר כיון דרחב ארבע 
אמות פלג ליה רשותא לנפשיה לאפסוקי, מידי דהוה 
ארשות היחיד לענין גיטין, דאי הוי ארבע אמות על ארבע 
אמות אע"ג דכלה רשות היחיד היא כיון דחשיב פלג ליה 
רשותא לנפשיה למהוי כרשות היחיד אחרת בפני עצמה, 
הכא נמי אע"ג דכלה רשות הרבים היא כיון דחשיב פלג 
ליה רשותא לנפשיה למהוי כרה"ר בפני עצמה, וכיון דהיא 
עצמה מוחלקת משתיהן מחלקת בין שתיהן. והני מילי 
בעמוד גבוה תשעה טפחים ורחב ארבע אמות דהוה ליה 
רשות הרבים, אבל גבוה עשרה טפחים, לא שנא רחב 
ארבע אמות ולא שנא דאצבע מפסיק, דמחיצה מעליתא 
היא, ובמחיצה ליכא מאן דפליג. וכל שכן היכא דרחבה 
ארבעה, דהויא לה רשות היחיד, ואפילו רבה מודי  
דמפסיק, דהיינו חיוב חטאת דקאמר רבה. וכן היכא דגבוה 
משלשה טפחים עד תשעה ולא עד בכלל, אם יש ברחבו ד' 
טפחים או יתר מכן הוה ליה כרמלית, ואפילו אביי מודי 
דמפסיק וכ"ש רבא. וכי בעי רבא רחב ד"א הנ"מ גבי גבוה 
תשעה דאידי ואידי רשות הרבים היא. הילכך אי הוי ד"א 
על ארבע אמות חשיב ואי לא לא חשיב ולא פליג רשותא 
לנפשיה. אבל היכא דלא גביה תשעה כיון דעל כרחיך 
כרמלית הוא אפי' אביי מודי דמפסקת וכל שכן רבא.#
ואע"ג דאמר רבא רשות שבת כרשות גיטין, הני מילי 
במידי דאידי ואידי חדא רשותא היא, דאי חשיב פליג 
רשותא לנפשיה ואי לא [לא] פליג רשותא לנפשיה. כגון 
עמוד גבוה שלשה ברשות היחיד או גבוה תשעה ברשות 
הרבים, דכיון דעמוד גבוה שלשה ברשות היחיד כרשות 
היחיד דמי, אי הוי ארבע אמות על ארבע אמות חשיב 
ופליג רשותא לנפשיה והוה ליה כרשות היחיד בפני 
עצמה, ואי לא לא חשיב ולא פליג רשותא לנפשיה וכולה 
חדא רשות היחיד היא. והוא הדין גבי עמוד תשעה ברשות 
הרבים, דכיון דרשות הרבים היא, אי חשיב פליג רשותא 
לנפשיה למהוי כרשות הרבים בפני עצמה, ואי לא כולה 
רשות הרבים אחת היא. אבל היכא דהוי פחות מתשעה 
כיון דרחב ארבעה טפחים הוה ליה כרמלית ואע"ג דלא 
חשיב על כרחיך רשות בפני עצמה היא. ואע"ג דכי האי 
גוונא גבי גיטין לא פליג רשותא לנפשיה, התם משום 
דמיירי ברשות היחיד ואין כרמלית בתוך רשות היחיד 
שרשות היחיד עולה עד לרקיע, וכיון דעל כרחיך כלה 
רשות היחיד, ולא הוי ארבע אמות נמי כי היכי דלהוי 
חשוב למהוי כרשות היחיד בפני עצמה, הויא לה כולה 
רשות היחיד אחת. אבל ברשות הרבים דמשכחת בה 
כרמלית ומקום פטור באמצעה  כרמלית נמי מפסקת.#
ומסתברא דהוא הדין נמי למקום פטור, דטעמא 
דכרמלית דמודי בה אביי דמפסקת ברשות הרבים לאו 
משום דאסור להוציא מרשות הרבים לתוכה הוא, דהא 
הכא בחיוב חטאת עסיקינן וחיובא דאורייתא, וכיון 
דמדאורייתא מותר להוציא מרשה"ר לכרמלית לא אלים 
איסורא דרבנן למדחא חיובא דאורייתא. אלא טעמא 
דכרמלית דמפסקת משום דדינא חלוק מרשות הרבים, 
שהמוציא מרשות הרבים לרשות היחיד חייב, מה שאין כן 
במוציא מרשות היחיד לכרמלית. וכיון דטעמא משום הכי 
כל שכן מקום פטור, דהשתא כרמלית דאית בה איסורא 
דרבנן ודמיא לרשות הרבים לענין איסורא, דלא שנא 
מרשות היחיד לרשות הרבים ולא שנא לכרמלית אסורא 
מדאורייתא אי מדרבנן חשיבא כרמלית רשות בפני עצמה 
היא ומפסקת ברשות הרבים, גבי מקום פטור שדינה חלוק 
לגמרי מרשות הרבים, שהמוציא מרשות היחיד לרשות 
הרבים חייב ואלו מרשות היחיד למקום פטור מותר 
לכתחלה, לא כל שכן דמפסיק. וכי תימא מה לכרמלית 
שאסור להוציא ממנה לרשות הרבים, תאמר במקום פטור 
שהוא מותר, הא ברירנא דטעמא דכרמלית לאו משום 
איסורא דרבנן הוא, דלא אלים איסורא דרבנן למדחא 
חיובא דאורייתא. הילכך כל היכא דרשות היחיד מפסקת 
לכולי עלמא פטור, וכל היכא דרה"ר מפסקת ואין ברחבה 
ארבע אמות, כגון עמוד תשעה ואין ברחבו ד"א דכולי 
עלמא לא הוי הפסק וחייב. כי פליגי בכרמלית והוא הדין 
למקום פטור, אי נמי [עמוד ט'] ברה"ר והוי ד"א, דרבה 
סבר כרמלית אינה מפסקת, וה"ה למקום פטור, וכ"ש 
רשה"ר, ואביי סבר כרמלית נמי מפסקת והוא הדין למקום 
פטור, אבל רשות הרבים נמי כגון עמוד גבוה תשעה כי 
הוי רחב ארבע אמות חשיב ומפסיק, וכל שכן כרמלית 
ומקום פטור. וקי"ל כרבא:#
וש"מ דהילכתא כר"י דאמר לשתי רשויות פטור אי נמי 
משתי רשויות דרשויות מחלקות, דהא כולהו אמוראי 
מסקי שמעתתא אליביה:#
#
רמט. הרי אמרו המצר והחצב מפסיקין בנכסי הגר, 
אין שם לא מצר ולא חצב מאי. עד היכן 
קנה. בשדה המסויימת במצרניה לא תיבעי לך, דהא 
אמרינן (לעיל נד,א) כיון שהכיש בה מכוש אחד קנה כולה, 
כי תיבעי לך בשאינה מסויימת במצרניה. ובשדה הלבן לא 
תיבעי לך, דהא אמר רב פפא (לעיל נד,ב) בדאזיל תיארא 
דתורי והדר. כי תיבעי לך בשדה האילן מאי. פירש ר' 
מרינוס משמו כל שנקראת על שמו. כלומר כל שנקראת 
כולה כאחת על שמו. היכי דמי אמר רב פפא דקרו לה בי 
גרגותא דפלניא. ומשמע מדאמר רב פפא דקרו לה בי 
גרגותא דפלניא ולא קאמר כגון דקרו לה ארעיה דפלניא, 
הא קמ"ל הוא דמשקו לה לכולה גרגותא חדא, דאי לאו 
הכי כל גרגותא מינייהו באנפי נפשה חשיבא ולא קני חדא 
בחזקה דאידך. ושמעינן מינה דבשדה בית השלחין 
עסיקינן, דאי בשדה הבעל מאי בעיא גרגותא התם. הלכך 
מסתברא דדינא דשדה הבעל, כיון דלית בה גרגותא למהוי 
כל שיעורא דמשקו ליה מחדא גרגותא חשיב כחדא שדה 
ולמקני כולה בחד מכוש, הדרינן לשיעוריה דרב פפא 
דאמר כבדאזיל תיארא דתורי והדר:#
#
#
רנ. יתיב ר' אחא וקאמר משמיה דר"י בר' חנינא 
חצובא מפסיק בנכסי הגר למהוי כב' שדות 
ולא קני חדא בחזקה דאידך. מאי חצובא אמר רב יהודה 
אמר רב שבו תיחם יהושע את הארץ. והוא עשב שזורעין 
אותו בין תחום לתחום ושרשין בוקעין ויורדין עד התהום 
בכיוון ואינן נוטין לכאן ולכאן:#

