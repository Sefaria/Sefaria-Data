בהדיא. אבל היכא דשהה כשיעור דלא יכיל למהדר ביה 
והדר אמר להו כתובו, לא מיבעיא בסתמא דלא חיישינן, 
אלא אפילו אמר להו איטמרו וכתובו ליה לא חיישינן 
למתנתא טמירתא, דהא מעיקרא קנה מקבל מתנה ולאו כל 
כמיניה דנותן לבטולה למתנתיה בהכי, דאימור איערומי 
קא מיערם, סבר מהדר לא מצינא הדרנא בי, אימא להו 
לסהדי זילו איטמרו וכתובו ליה דתיהוי מתנתא טמירתא.#
#
 וכל שכן בשכיב מרע שכתב כל נכסיו אי נמי במצוה 
מחמת מיתה ואע"ג דשייר דליכא למיחש בה למתנתא 
טמירתא. דאי בדאמר להו כתובו סתמא ומת, הא קיימא 
לן דלא קני, דחיישינן שמא לא גמר להקנותו אלא בשטר 
ואין שטר לאחר מיתה, ואפילו אמר להו תיבו בשוקי 
ובבריאתא וכתובו ליה נמי לא קני, ואי בדאמר להו אף 
כתובו וחתומו והבו ליה, כיון דגלי אדעתיה דלאו לאקנויי 
לה בשטרא קא מיכוון אלא ליפות כוחו קא מיכוון לא 
חיישינן למתנתא טמירתא, דחד לגבי שטר לאחר מיתה 
לא חיישינן לענין מתנתא טמירתא לא חיישינן, דהא כי 
איכוון לאקנויי ליה לאו בשטרא איכוון לאקנויי ליה, ושטר 
ליפות כחו בעלמא הוא דאמר ליה, ואי נמי לא כתבי ליה 
ניחא ליה דליקני, הלכך כמאן דלא אמר להו כתובו דמי. 
והוא הדין היכא דאמר להו כתובו סתמא ומסר ליה לשטרא 
נהליה מחיים, אפילו אמר להו זילו איטמרו וכתובו ליה לא 
חיישינן. חדא דאין אדם משטה בשעת מיתה, ועוד דהא 
קיימא לן דדברי שכיב מרע ככתובין וכמסורין דמו והוה 
ליה כמאן דמסריה לממונא ניהליה, וכי מסריה לממונא 
ניהליה ומטא לידיה בתורת מתנה ליכא למיחש למתנתא 
טמירתא. ועוד דכי חיישינן למתנתא טמירתא הני מילי 
במתנת בריא דקמיתא ובתריתא קמיתא זכיא, הילכך 
חיישינן דילמא דעתיה לזבוני נכסיה ולקינוניא הוא דקא 
מיכווין, אבל מתנת שכיב מרע דקמיתא ובתריתא בתריתא 
זכיא, ליכא למימר דלקנוניא קא מיכווין, דאי נמי מיכווין 
להכי על כרחיך בתרייתא זכיא. ואפילו להאיך טעמא 
אחרינא דפרישנא (לעיל סי' קי) משום דדחויי קא מדחי ליה, 
כיון דניחא ליה דליגליוה לאחר מיתה ליכא למיחש בה 
למתנתא טמירתא, דלכי מתקיימא הא ניחא ליה דליגליוה, 
ועוד דאין אדם משטה בשעת מיתה ולאו לדחויי בעלמא 
קא מיכוין:#
#
ד. כל חזקה שאין עמה טענה אינה חזקה אמר לו מה 
אתה עושה בתוך שלי שלא אמר לי אדם דבר 
אינה חזקה שמכרת לי או שנתת לי במתנה הרי זו חזקה 
והבא מחמת ירושה אינו צריך טענה. משכחת לה לסופא 
בין דאכלה מורישו שני חזקה בין דאכלה איהו שני חזקה. 
והוא דאיכא סהדי דהוה קיימא בידא דמורישו אפילו חד 
יומא. אי נמי כגון שאכלה האב שנה והבן שתים, האב 
שתים והבן שנה, אע"ג דהאי יורש לא קא טעין דמזבן זבנה 
איהו או מורישו ולא דיהבוה ניהלייהו במתנה, אלא דקא 
טעין דהכי ירתה ממורישו ולא ידע היכי אתיא לידיה 
דמורישו, הרי זו חזקה. והוא הדין נמי גבי לוקח היכא 
דאתברר דזבנה ממאן דדר ביה מקמיה אפילו חד יומא, 
דקי"ל טוענין ליורש טוענין ללוקח כדמיברר בפירקין 
לקמן (לעיל כג,א). מיהו לענין אצטרופי אכילה דמוכר בהדי 
אכילה דלוקח לא מצטרפי אלא היכא דאמרן דזבין מיניה 
בשטר כדבעינן למימר קמן:#
#
קיג. הרי אמרו כל חזקה שאין עמה טענה אינה חזקה 
פשיטא מהו דתימא האי גברא מזבן זבינא 
ליה ושטרא הוה ליה ואירכס וסבר אי אמינא מזבן זבינא 
לי אמרין אחוי שטריך הלכך נימא ליה אנן דילמא שטרא 
הוה לך ואירכס וכגון זה פתח פיך לאלם הוא קמ"ל דלא. 
מיהא שמעינן דכל כי האי גוונא לא טענינן ליה לבעל דין 
בדיני ממונות אלא נקיטינן לה לטענתיה כדקאמר לה 
ופסקינן ליה לדינא עילויה, לבר מפרוזבול דאע"ג דלא 
טעין מלוה פרוזבול הוה לי ואירכס טענינן ליה אנן, מאי 
טעמא השמטת כספים בזמן הזה מדרבנן ואקילו רבנן 
בדרבנן:#
#
קיד. רב ענן שקל בידקא בארעיה אזל אהדר     גודא 
בארעא דחבריה אתא לקמיה דרב נחמן אמר 
ליה זיל אהדר אמר ליה והא אחזיקי לי אמר ליה כמאן 
כר' יהודה וכר' ישמעאל בר' יוסי דאמרי כל בפניו לאלתר 
הויא חזקה לית הלכתא כוותייהו אמר ליה והא אחיל 
דאתא וסייע בגודא בהדאי אמר ליה מחילה בטעות הואי 
את גופך אי הוה ידעת מי הוה עבדת הכי כי היכי דאת לא 
הוה ידעת איהו נמי לא הוה ידע. משמע לן מהאי מעשה 
דרב ענן לא הוה קא טעין דמזבן זבינתיה לדוכתא דגודא 
מיניה ולא דיהבית ניהליה במתנה, דאם כן לא הוה אמר 
ליה רב נחמן כי היכי דאת לא הוה ידעת איהו נמי לא הוה 
ידע, אלא רב ענן חזקה שאין עמה טענה הוה טעין, מחמת 
דחזייה חבריה ושתיק. והאי דקא מקשי ליה רב נחמן כמאן 
כר' יהודה וכרבי ישמעאל בר' יוסי דאמרי כל בפניו 
לאלתר הויא חזקה, לאו למימרא דאי הוה איכא תלת שני 
הויא חזקה, דחזקה שאין עמה טענה היא ותנן כל חזקה 
שאין עמה טענה אינה חזקה. וכי תימא הני מילי גבי חזקה 
דאכילות אבל חזקה כי האי גוונא דקא עביד מעשה בגופא 
דארעא למבנא ביה גודא דידיה לא בעיא טענה, לא ס"ד, 
דעל כרחיך מדמקשי ליה מדרבי יהודה דמיירי בחזקה 
דאכילה וקא מתמה ליה כמאן כרבי יהודה, ש"מ דהאי דינא 
דרב ענן כחזקה דאכילה דיינינן ביה, דאי לא תימא הכי 
הוה ליה לשנויי ליה אפילו תימא רבנן עד כאן לא קאמרי 
רבנן התם אלא בחזקה דאכילה אבל בחזקה כי האי גוונא 
מודו, ומדלא שני ליה הכי ש"מ  דאידי ואידי חד טעמא 
הוא, ואע"ג דאיכא תלת שני נמי אי איכא טענה אין ואי לא 
לא.#
 ולא דמי האי דינא לכשורא דמטללתא דאמרינן (לעיל 
ו,ב) דאי חבריה בטינא לאלתר הוי חזקה, ואלו האי גודא 
אע"ג דודאי מיחבר בטינא קאמרינן דלא הוי חזקה לאלתר, 
דאלו התם לא קני מרי (בשודא) [כשורא] זכותא  בגודא 
דחבריה אלא לתשמישא בעלמא, ואלו הכא הוי קני ליה רב 
ענן למקום הכותל קניין גמור, ומה לי אחזיק בכולה ארעא 
מה לי אחזיק במקצתה.#
 והאי דקא מקשי ליה רב נחמן לרב ענן כמאן כרבי 
יהודה לאו משום דקא סבר רב ענן לאחזוקי לאלתר הוא, 
אלא משום דכי אמר ליה רב ענן לרב נחמן והא אחזיקי לי 
הוה ס"ד דרב נחמן דחזקה שיש עמה טענה הוה טעין, 
ואמטול הכי אקשי ליה כמאן כרבי יהודה וכרבי ישמעאל 
ברבי יוסי דאמר כל בפניו לאלתר הויא חזקה. וכיון דגלי 
רב ענן אדעתיה דלאו חזקה דזביני או דמתנה קא טעין אלא 
מחמת דמחיל גביה, דאתא וסייע בגודא בהדיה, אתברר 
ליה לרב נחמן דלאו מזבן זביניה מיניה ולא יהביה ניהליה 
במתנה, אלא רב    ענן הוא דהוה קא בעי השתא למימר 
דכיון דאתא וסייע בגודא בהדיה אחולי אחיל גביה, כעין 
דינא דנעל גדר פרץ כל שהוא דהויא חזקה לאלתר, דההוא 
מעשה דעבד ביה בעל הקרקע בידים לסיועיה אלים טפי 
מהיכא דאמר ליה חזק וקנה, ואמטול הכי אמר ליה רב 
נחמן מחילה בטעות הואי.#
 ושמעינן מהאי מעשה דליתה לדר' יהודה ודרבי 
ישמעאל בר' יוסי דאמרי כל שבפניו לאלתר הוי חזקה. 
ושמעינן נמי דאפילו לענין אהדורי גודא בארעא דחבריה 
בעינן שלש שנים, מדמקשי ליה כמאן כרבי יהודה, 
דמשמע דכדרבנן דפליגי עליה דר' יהודה סבירא לן, ועל 
כרחיך כיון דאידחי ליה שיעורא דר' יהודה קם ליה 
שיעורא כדרבנן:#
#
קטו. ושמעינן נמי דמאן  דאהדר גודא בארעא דחבריה 
ואתא מארי ארעא וסייע בגודא 
בהדיה, מסתמא אחולי אחיל וקיימא ליה חזקה למארי גודא 
לאלתר. והוא דהוה ידע מארי ארעא דאהדוריה לגודא 
בארעיה, ואע"ג דלא הוה ידע מארי גודא בהכי. ממאי, 
מדקאמר ליה רב נחמן לרב ענן כי היכי דאת לא הוה ידעת 
איהו נמי לא הוה ידע, דשמעת מינה טעמא דאיהו לא הוה 
ידע, מכלל דאי הוה ידע איהו אע"ג דאת נמי לא ידעת 
הויHא חזקה. דאי לא תימא הכי, מאי איריא משום דלא הוה 
ידע מארי ארעא, תיפוק לי דרב ענן גופיה לא הוה ידע. 
ואע"ג דקיימא לן (יבמות נב,ב) העודר בנכסי הגר וכסבור 
של ישראל הן לא קני, דעת אחרת מקנה אותן שאני, 
דקיימא לן זכין לו לאדם שלא בפניו. וכי תימא מי דמי, 
התם ההוא דמזכי ליה על ידיה קא מיכוין למזכי ליה, הכא 
ליכא מאן דמיכוין למיזכי ליה, חצרו תוכיח, דלית ליה 
דעתא למזכי וזכיא ליה במתנה אפילו שלא בפניו, 
כדאסיקנא בפרק שנים אוחזין  (ב"מ י,ב) האי חצר אתרבאי 
משום יד ולא גרע משליחות, גבי גט דחוב [הוא] לה אין 
חבין לו לאדם אלא בפניו, גבי מתנה דזכות הוא לה זכין לו 
לאדם שלא בפניו:#
#
קטז. והיכא דלא הוה ידע מארי ארעא דאהדוריה 
לגודא בארעיה, אע"ג דאתא וסייע בגודא 
בהדיה לא הויא מחילה. ולא תימא הני מילי היכא דמתברר 
דלא הוה ידע, אלא אפילו היכא דהוי ספיקא, לא הויא 
חזקה. דהא גבי מעשה דרב ענן דספיקא הוה, מדקאמרינן 
טעמא כי היכי דאת לא הוה ידעת איהו נמי לא הוה ידע. 
ושמעינן מינה דמחילה בטעות כי האי גוונא דלא ידע מרי 
ממונא דקא שקיל האי מדידיה מידי לא הויא מחילה:#
#
קיז. רב כהנא שקל בידקא בארעיה אזל אהדר גודא 
בארעא דלאו דיליה שלא בכוונה [מא,ב] אתא 
לקמיה דרב יהודה אזל אייתי מארי ארעא תרי סהדי, חד 
אמר קמאי דידי עייל תרתי אציאתא שיעור שתי שורות 
של גפנים, וחד אמר קמאי דידי עייל תלת אציאתא אמר 
ליה זיל אהדר תרתי מגו תלת אמר ליה כמאן כר' שמעון 
בן אלעזר דתניא א"ר שמעון בן אלעזר לא נחלקו בית 
שמאי ובית הלל על שתי כיתי עדים אחת אומרת מנה 
ואחת אומרת מאתים שיש בכלל מאתים מנה ועל מה 
נחלקו על כת אחת שבית שמאי אומר נחלקה ובית הלל 
אומר יש בכלל מאתים מנה אמר ליה  אזילנא למתיבתא 
ומיתינא אגרתא ממערבא דלית הלכתא כרבי שמעון בן 
אלעזר. דקסבר רב כהנא דכי פליגי ב"ש וב"ה בשתי כיתי 
עדים פליגי, אבל בכת אחת דברי הכל אין בכלל מאתים 
מנה. אמר ליה לכי תיתי. מיהא שמעינן דהלכתא כר' 
שמעון בן אלעזר, ואליבא דבית הלל דאמרי אפילו בכת 
אחת נמי אחד אומר מנה ואחד אומר מאתים יש בכלל 
מאתים מנה, דהא רב יהודה עבד עובדא כוותיה. ושמע 
מינה דאפילו היכא דמסהדי תרווייהו אחדא הלואה או 
אחדא הודאה מצטרפי, דהא מעשה דרב כהנא כחדא 
הלואה דמי וקאמר רב יהודה דמצטרפי:#
#
קיח. ההוא גברא דדר בקשתא בעיליתא ארבעין 
שנין אתא מאריה דביתא אמר לה מאי 
בעית בהאי ביתא אמר ליה מפלניא זבינתיה דזבניה מינך 
אתא לקמיה דרבי חייא אמר ליה אי אית לך סהדי דדר ביה 
ההוא גברא דאתית מחמתיה אפילו חד יומא מוקמינא לה 
בידך אמר רב הוה יתיבנא קמיה דחביבי ואמרי ליה וכי 
אין אדם עשוי ליקח ולמכור בלילה וחזיתיה לדעתיה דאי 
אמר ליה קמאי דידה זבניה מינך הוה מהימן ליה מגו דאי 
בעי אמר ליה אנא זבינתיה מינך. וכי תימא למאי דאקשי 
ליה רב לר' חייא מאי אהדר ליה ר' חייא, אקשי ליה רב חד 
ענינא ואהדר ליה ר' חייא עניינא אחרינא דלא שייך ביה 
ולא מיתריץ ביה קושייה. ותו מאי וחזיתיה לדעתיה 
דקאמר, דמשמע דמגו שינויא דשני ליה הוא דאתחזי ליה 
הכי. ומסתברא דהכי אהדר ליה, מי קא טעין בריא לי 
דליהמניה, כלומר אי הוה טעין האי לוקח בתרא קמאי 
דידי זבניה לוקח ראשון מינך, הכי נמי דאיכא למימר לקח 
ומכר לאלתר הוה, אלא כיון דלא בריא ליה למחזיק דהוא 
לוקח בתרא דההוא דזבנה איהו מיניה זבנא מיניה דהאי 
מערער דאית ליה סהדי דדידיה היא, הוה ליה האי מערער 
ודאי והאי מחזיק ספק ואין ספק מוציא מידי ודאי. הילכך 
[אי] אית ליה סהדי דדר בה ההוא דמקמיה אפילו חד יומא, 
דאיכא למימר דילמא בההוא יומא זבניה, טענינן ליה 
ללוקח,  דהא מוכחא מילתא דכי זבין ליה מידי דהוה קאי 
בידיה ובחזקתיה זבין ליה, ואי לא [לא] טענינן ליה, דלאו 
כלוקח דמי אלא כמאן דזבין מיניה מידי דידע דלאו דידיה 
הוא, והויא לה חזקה דידיה כחזקה שאין   עמה טענה. והיינו 
דקאמר רב וחזיתיה לדעתיה דהאי טענה דאדם עשוי ליקח 
ולמכור בלילה ליכא להימוניה ללוקח בגוה אלא היכא 
דאתי בטענת בריא.#
 אמר רב[א] כותיה דר' חייא מסתברא דקתני הבא 
מחמת ירושה אינו צריך טענה טענה הוא דלא בעי הא 
ראיה דדר בה אבוה אפילו חד יומא בעי. דאי לא תימא 
הכי ליתני אינו צריך כלום. ודחינן דילמא לא טענה ולא 
ראיה לא בעי. ואיידי דאיירי רישא גבי טענה תנא סיפא 
נמי גבי יורש אינו צריך טענה. ואי בעי תימא שאני לוקח 
דלא שדי זוזיה בכדי. כלומר ואי בעי תימא אפילו תימא 
דמתני' דהבא מחמת ירושה הכי דיקא כדקאמרת, לא מצית 
לסיועי מינה לר' חייא גבי לוקח, דשאני לוקח דלא שדי 
זוזיה בכדי, ואי לא דחזייה לההוא דמקמי דדר בה חד יומא 
לא הוה סמכא דעתיה דדידיה היא ולא הוה זבין לה מיניה, 
דלא שדי איניש זוזי בכדי.#
>גא.< #
וקיימא לן כרבי חייא, דההיא שעתא דאקשי ליה רב 
לר' חייא תלמיד היושב לפני רבו הוה, ואין הלכה כתלמיד 
במקום הרב. ועוד רבא נמי סייעיה לרבי חייא, אלמא 
כותיה סבירא ליה, ואע"ג דאידחייא ליה סייעתיה עיקר 
מימריה לא אידחי, ועוד דסוגיין כוותיה לקמן, מדקא 
מבעיא לן נראה בו מאי ופליגי בה אביי ורבא, אלמא כרבי 
חייא סבירא להו.#
ושמעינן מינה דלא שנא יורש ולא שנא לוקח, היכא 
דאמר ליה מחזיק לתובע קמאי דידי זבניה האיך פלניא 
דזבנתיה אנא מיניה מהימן, מגו דאי בעי אמר ליה אנא 
זבינתיה מינך ודרי ביה שני חזקה. ואע"ג דלית  ליה 
למחזיק סהדי דדר ביה ההוא דמקמאי לא קימא ליה 
חזקה עד דמייתי ראיה דדר ביה ההוא דמקמיה [מקמי] 
חזקה דידיה אפילו חד יומא. והוא דאית ליה ראיה דזבניה 
מההוא דדר ביה חד יומא מקמי חזקה דידיה, דאי לאו הכי 
אע"ג דאית ליה סהדי דדר ביה ההוא דמקמיה חד יומא לא 
מהימן למימר דזבין מיניה לשויי נפשיה לוקח דלא צריך 
טענת בריא, דלא אמור רבנן טוענין ליורש טוענין ללוקח 
אלא היכא דאתברר דהוי יורש או לוקח משום דיורש 
במילי דמורישו לא ידע ולוקח במילי דמוכר דזבין ליה לא 
ידע, ואמטול הכי לא צריך טענת בריא למטען בריא לי 
דמוריש או מוכר זבניה מינך, אבל להימוניה לשויי נפשיה 
יורש או לוקח כי היכי דלא ליבעי טענת בריא לא הימנוהו 
רבנן, דאם כן אתו לאיערומי. ופשטא דמתניתא וגמרא 
נמי הכי משמע, דכל היכא דאמרינן טוענין ליורש טוענין 
ללוקח כדאיתברר דהוי יורש או לוקח משמע. וכן הנך 
מתניאתא דשובך וזיזין דקתני (לעיל כג,א) ואם לקחו אפילו 
בית רובע הרי הוא בחזקתו, וקתני נמי (לקמן ס,א) לקח חצר 
ובה זיזין וגזוזטראות הרי היא בחזקתה, בדאתברר דלקח 
משמע. ומתניתין דהכא נמי דקתני והבא מחמת ירושה 
אינו צריך טענה, בדידיע דבא מחמת ירושה משמע. והאי 
פלוגתא דרב ור' חייא נמי בדהוה ליה למחזיק ראיה דזבניה 
מההוא פלניא עסקינן, כדבעינן לברורי לקמן (ד"ה והוא) 
משינויא דשאני לוקח דלא שדי זוזיה בכדי. וכדמעינת בה 
שפיר, האי דאצרכוה רבנן לאיתויי סהדי דדר בה ההוא 
דמקמיה חד יומא מהאי טעמא הוא, דאי לא דר בה ההוא 
דמקמיה חד יומא לא חשבינן ליה להאי מחזיק כלוקח.#
אבל ודאי היכא דטעין קמאי דידי זבניה מינך לא צריך 
סהדי דזבנה האי מחזיק מההוא לוקח ראשון, דכי היכי 
דמהימן למימר קמאי דידי זבנה לוקח ראשון מינך משום 
מיגו, הכי נמי מהימן למימר דזבנה איהו מלוקח ראשון מגו 
דאי בעי אמר אנא זבינתה מינך. וכי תימא אם כן כי לא 
טעין קמאי דידי זבנה לוקח ראשון מינך נמי לא לצרכיה 
סהדי ללוקח שני דזבין מלוקח ראשון, דמגו דאי בעי אמר 
ליה מינך זבינתיה ואכלתה שני חזקה כי אמר מפלניא 
זבינתה ואכלתה שני חזקה מהימן. כי אמרינן מגו, מטענה 
לטענתא אחריתי דכותה, כגון מטענת מינך זבינתה 
לטענת קמאי דידי זבנה מינך ההוא פלניא דזבנתה אנא 
מיניה, דתרויהו חזקה שיש עמה טענה נינהו, אבל מטענת 
מינך זבינתה דהויא חזקה שיש עמה טענה לטענת מפלניא 
זבינתה דאמר לי דזבנה מינך, דהויא לה חזקה שאין עמה 
טענה, לא אמרינן מגו. תדע דאי ס"ד כי האי גוונא נמי 
אמרינן מגו להימוניה דמפלניא זבנה, ליהמניה נמי דדר בה 
ההוא פלניא חד יומא מגו דאי בעי אמר אנא זבינתה מינך. 
אלא משום דלא אמרינן מגו מחזקה שיש עמה טענה לחזקה 
שאין עמה טענה, דקיימא לן כל חזקה שאין עמה טענה 
אינה חזקה, אלא ביורש או בלוקח וכיוצא בו, הלכך אי 
אתברר דהוה יורש או לוקח וכיוצא בו הויא חזקה ואי לאו 
לא הויא חזקה. #
תדע נמי דכל כי האי גוונא לא אמרינן מגו אלא מטענה 
לטענה אחריתי דכותה, מדאמרינן בפרקין (לעיל ל,ב) והני 
מילי דאכלה שבע שני דקדמה חזקה דהאי לשטרא דהאי 
אבל שית אין לך מחאה גדולה מזו, ואמאי, לימא מגו דאי 
בעי אמר ליה למרי שטרא מינך זבינתה ואכלתה שני 
חזקה, כי אמר מקמי זביני דידך זבינתה אנא מבעלים 
הראשונים מהימן. אלא לאו משום דלא אמרינן מגו אלא 
מטענה לטענתא אחריתי דכותה דלית בה ריעותא דחזקה 
שאין עמה טענה כדברירנא בדוכתא.#
 והוא הדין הכא גבי הבא מחמת ירושה ולקיחה, דאי 
אתברר דהוי יורש או לוקח וכיוצא בו דלא בעו  טענת בריא 
הויא חזקה, ואי לא לא הויא חזקה. תדע נמי דעל כרחיך 
האי עובדא דאיפליגו ביה רב ור' חייא בדהויא ליה למחזיק 
ראיה דזבניה מההוא פלניא עסקינן, מדסבר רבא  לסיועיה 
לר' חייא ממתני' דהבא   מחמת ירושה, ודחינן שאני לוקח 
דלא שדי זוזיה בכדי ואי לאו דדר ביה ההוא פלניא דמקמיה 
חד יומא לא הוה זבין לה מיניה, והשתא ניחזי אנן, אי 
אמרת בשלמא דהאי עובדא דפליגי ביה בדהויא ליה לתובע 
ראיה דזבין מיניה מההוא פלניא דקא טעין עסקינן, היינו 
דמתוקם שינויא דשאני לוקח דלא שדי זוזי בכדי, אלא אי 
אמרת דאפילו בדלית ליה ראיה דזבין מיניה פליגי מאי 
שינויין, נהי נמי דלוקח לא שדי זוזיה בכדי, אלא מאן לימא 
לן דהאי מחזיק דקאמר מפלניא זבינתה קושטא קא טעין כי 
היכי דלימא לא שדי איניש זוזי בכדי, ודילמא לאו מזבן 
זבנה אלא במתנה נחית לה א"נ בגזלנותא נחית לה. אלא 
לאו ש"מ דכי פליגי רב ור"ח בדאית ליה ללוקח ראיה 
דמפלניא זבנה פליגי, אבל היכא דלית ליה ראיה דזבנה 
מיניה לא איירו בהאי פלוגתא כלל, ומסתמא לא מוקמינן 
לה לארעא בידא דמחזיק אלא היכא דאתי מטענת בריא, 
אי נמי היכא דאית ליה ראיה דהוי יורש או לוקח ומאי 
דדמי להו דלא בעו טענת בריא, והוא דאית ליה ראיה נמי 
דדר בה ההוא דמקמיה חד יומא כדברירנא:#
#
#
קיט. איבעיא להו נראה בו מאי אביי אמר היא היא 
רבא אמר עביד איניש דסאיר ולא 
זבין. וקימא לן כרבא, דלא קימא ליה חזקה ליורש או 
ללוקח מלוקח וכיוצא בהן היכא דלא טעין קמאי דידי זבנה 
מוריש או לוקח ראשון, אלא היכא דאית ליה סהדי דדר בה 
ההוא דמקמיה אפי' חד יומא. והוא הדין אפילו שעה אחת 
דרך דירה, דעד כאן לא פליג רבא עליה דאביי אלא בנראה 
בו, משום דעביד איניש דסאיר ביתא אדעתא דמזבן ולא 
זבין, אבל דרך דירה מודי ליה. ואידי ואידי דאית ליה 
למחזיק ראיה דהוי יורש או לוקח וכיוצא בו. ואין צריך 
לומר היכא דטעין קמאי דידי זבנה מינך ההוא פלניא 
דמהימן משום מגו דלא בעי ראיה אחריתי לבד מחזקה. 
ושמעינן מהאי בעיא ומהאי פלוגתא דאביי ורבא דכולי 
עלמא אית להו לדר' חייא:#
#
#
#
קכ. שלשה לקוחות מצטרפין. כלומר שאם אכלה 
לוקח ראשון שנה וחזר ומכרה לאחר, 
ואכלה השני שנה שניה ומכרה השני לאחר, ואכלה 
השלישי שנה שלישית, שנמצאת ביד שלשתן שלש שנים 
רצופות, [מצטרפות] הני שלש שנים למהוי כמאן דאכלה 
לוקח שלישי שלש שנים רצופות וקימא ליה חזקה ללוקח 
שלישי, דכיון דשני מכח ראשון קאתי ושלישי מכח שני 
קאתי, אכילות דכולהו לסיועי לשלישי קאתיאן וכמאן 
דאכלה שלישי שלש שנים דמי.#
 אמר רב וכולן בשטר. כלומר דזבני מהדדי בשטרא 
דאית להו קלא, (מב"ח) דכולהו מכח דהדדי קאתו וכחד 
גברא דמו. אבל היכא דליכא שטרא בזביני דידהו, אע"ג 
דאיכא סהדי, כיון דלית להו קלא יכיל האי מערער למטען 
כיון דלא שהי גבי חד מיניהו שלש שנים אמינא כל חד 
מיניהו בתורת עראי הוא דקא נחית לגוה ואמטול הכי לא 
מחאי, מידי דהוה אמעשה דאמהתא דרמי בר חמא ורב 
עוקבא בר חמא (לעיל כט,ב).#
והאי וכולן בשטר דאמרינן, לאו למימרא דלוקח ראשון 
נמי בעי שטרא דזבניה מאיניש אחרינא, דאפילו סהדי נמי 
לא בעי, דכיון דאכלוה הני תלתא שתא  ולוקח בתרא לא 
קא ידע מהיכא אתיא ליה ללוקח קמא, אי מהאי מערער או 
מאיניש אחרינא, טענינן ללוקח בתרא דילמא לוקח קמא 
מהאי מערער הוא דזבנה. ואי נמי טעין האי בתרא דההוא 
קמא מאיניש אחרינא זבנה ולאו מהאי מערער לא בעי 
שטרא ללוקח ראשון, דכיון דלוקח שלישי מצטרף לשני 
מחמת שטרא דזבין מיניה ושני מצטרף לראשון בשטרא 
דזבין מיניה, הוו להו כלהו תלתא כחד גברא, והוה ליה 
כמאן דאכלה לוקח שני חזקה, דכי מייתי סהדי דזבנה 
מפלניא ודדר ביה ההוא פלניא אפילו חד  יומא, והוא הדין 
גבי שדה דאתהני מינה אי נמי דגדרה או דמנטר ליה, 
קיימא ליה חזקה. אלא על כרחיך האי בשטר דקאמר רב 
לאו אכלהו שלשה לקוחות קאי, אלא אשני ושלישי בלחוד 
קאי, דאיכא שטרא דזבן שלישי משני ושטרא דזבן שני 
מראשון, דאיכא קלא דתרי בתראי מכח ראשון קאתו, 
והוה ליה דינא כמאן דאכלה אחרון לחודיה >י<>פ:תפכ<#
.כע>א.<>ש.<>ס<>פ:ר.<ידרמה#
.כע>א.<>ש.<>ס<בבא בתרא מא,ב - מב,א#
.כע>א.<>ש.<>ס<~>ס<#
.זע>א.<>ש.<>ס<>פ:ר.<ידרמה#
.זע>א.<>ש.<>ס<בבא בתרא מא,ב - מב,א#
.זע>א.<>ש.<>ס<~>ס<#
.דח#
שני חזקה. והאי וכולן דקאמר רב לאו אבשטר קאי אלא 
אמצטרפין קאי, והכי קאמר, וכולן אין מצטרפין זה לזה 
אלא בשטר:#
#
#
קכא. למימרא דסבר רב שטר אית ליה קלא ועדים לית 
להו קלא והא אמר רב המוכר שדהו 
בעדים גובה מנכסים משועבדים. ואי לית ליה קלא אמאי 
גובה מנכסים משועבדים. ופריק התם לקוחות בתראי 
[מב,א] אינהו דאפסוד אנפשיהו. ושמעינן מינה דהמוכר 
שדהו בעדים והוציאוהו מתחת ידו לוקח גובה מנכסים 
משועבדים. והלכתא היא, דהא ליכא מאן דפליג עלה. 
וטעמא מאי, משום דלקוחות בתראי אינהו דאפסוד 
אנפשיהו, דאיבעי להו למידק אי הוה איכא שעבודא 
אחרינא אהאי מוכר מקמי זביני דידיהו והוה מיגליא להו 
זביני דלוקח קמא ולא לשדו זוזייהו בכדי, דכל לגבי לוקח 
בתרא כיון דכי זאבין לאפקועי לשעבודיה דקמא קאתי 
איבעי ליה למידק,  ואי לא דק איהו דאפסיד אנפשיה. אבל 
לגבי חזקה, כיון דבעלים הראשונים לאו אפוקי מחזקת הני 
לקוחות קא אתו, דהא ארעא מעיקרא בחזקת בעלים 
הראשונים הוה קיימא, לא אמרינן איבעי ליה למידק אי 
הני תלתא מכח הדדי קאתו, דכיון דלא אכלה חד מינייהו 
שלש שנים סמכא דעתיה דלאו מכח הדדי קאתו ולא 
איצטריך למידק, לקוחות הוא דאפסוד   אנפשיהו, דהוה 
להו למזבן מהדדי בשטרא כי היכי דלישמע בעלים 
הראשונים ותיקום להו חזקה:#
#
#
קכב. ומי אמר רב הכי דהמוכר שדהו בעדים גובה 
מנכסים משועבדים, דאע"ג דעדים לית להו 
קלא איבעי להו ללקוחות בתראי למידק, והא תנן המלוה 
את חבירו בשטר גובה מנכסים משועבדים ע"י עדים גובה 
מנכסים בני חורין. ואם איתא התם נמי נימא לקוחות הוא 
דאפסוד אנפשיהו דאיבעי להו למידק. ואסיקנא מלוה 
אזביניה קא רמית מלוה עביד איניש דיזיף בצינעה כי 
היכי דלא ליתזול ארעתיה, ואי נמי הוה דאיק לוקח לא הוה 
שמע בה בהאי מלוה, אבל מאן דזבין ארעא בפרהסיא זבין 
כי היכי דליפוק ליה קלא, ואי הוה דאיק הוה שמע ביה 
בלוקח קמא. והא דרב ושמואל דאמרי תרוייהו מלוה על 
פה אינה גובה לא מן היורשין ולא מן הלקוחות ליתא, דהא 
פסק רב פפא הלכתא בסוף פרק גט פשוט (לקמן קעו,א) 
דגובה מן היורשין ואינה גובה מן הלקוחות:#
#
#
#
קכג. ת"ר אכלה האב שנה והבן שתים האב שתים והבן 
שנה האב שנה והבן שנה והלוקח מן הבן 
שנה הרי זו חזקה. והוא שאכלוה רצופות. ודוקא בלוקח 
בשטר כדאמרינן לעיל. והוא דאדכרה להאי ארעא גופה 
בשטר זביני, אבל אם מכר לו כל שדותיו סתם לא, 
כדבעינן למימר קמן:#
#
#
קכד. למימרא דלוקח אית ליה קלא ורמינהו אכלה 
בפני האב שנה ובפני הבן שתים בפני 
האב שתים ובפני הבן שנה בפני האב שנה ובפני הבן שנה 
ובפני הלוקח מן הבן שנה הרי זו חזקה אמר רב פפא כי 
תניא ההיא במוכר כל שדותיו סתם. ולא אדכרה להאי 
ארעא נהליה בפירוש, והשתא אייתי לוקח סהדי דהאי 
ארעא דמוכר הואי ואפיק שטרא דזבין ליה כל שדותיו וקא 
בעי לאפוקה מידא דמחזיק בהכי, דמצי מחזיק למימר ליה 
כיון דלא אדכרה להאי ארעא בעידן זביני בפירוש אלא 
בכלל כל שדותיו סתם, אמינא דילמא הנהי אחרינאתא 
בלחוד היא דזבין לך ואמטול הכי לא אזדהרי בשטרי. אבל 
אם מכר לו הבעלים שדה זו בפירוש למערער זה אין לך 
מחאה גדולה מזו, כי ההיא דאמרינן בריש פירקין (לעיל 
ל,ב) אכל שית אין לך מחאה גדולה מזו.#
#
#
#
ומסתברא דגבי זביני דהאי לוקח לא  בעינן שטרא, דכי 
בעינן שטרא גבי זביני דמחזיק, אבל גבי זביני דמערער 
דלמהוי כמחאה בעינן אפילו בסהדי גרידי נמי הויא מחאה, 
מידי דהוה אמחאה דעלמא דלא בעיא שטרא. וכי תימא 
כיון דטעמא דחזקה כי היכי דלשמע מחזיק ולזדהר 
בשטריה הוא, מאי שנא גבי מחזיק דבעינן שטרא ומאי 
שנא גבי זביני ומחאה דמערער דלא בעינן שטרא. משום 
דלא דמו, דהתם גבי חזקה דלצרופי חזקה בעינן, כיון דלא 
אכלה חד מינייהו שלש שנים לא רמיא מילתא אבעלים 
הראשונים למידק אי מכח הדדי קאתו כי היכי דלימחי, 
אבל הכא גבי זביני דמערער, כיון דידע האי מחזיק דאיכא 
סהדי דהאי ארעא דבעלים הראשונים הואי, איבעי ליה 
לאזדהוריה בשטריה ולא ליסמוך אחזקה עד דדייק שפיר 
אי מחו בעלים בתוך שלש או זבינו לאחר, ואי לא דק איהו 
דאפסיד אנפשיה, דכל לגבי לוקח היכא דאתי לאפוקיה 
מחזקת בעלים הראשונים אמרינן איבעי ליה למידק ואי לא 
דק איהו דאפסיד אנפשיה, כדאמרינן לעיל גבי לקוחות 
בתראי התם לקוחות אינהו דאפסוד אנפשייהו:#
#
#
#
#
קכה. ושמעינן מינה דהא דתניא אכלה האב שנה 
והבן שנה והלוקח שנה הרי זו חזקה, 
וההיא דתניא נמי שלשה לקוחות מצטרפין, דוקא דזבנה 
כל חד מינייהו להאי ארעא בפירוש, אבל אם מכרו כל 
שדותיהן סתם זה לזה לית להו קלא ולא קיימא להו חזקה 
עד דאכיל לה חד מינייהו שלש שנים רצופות. וכן הלכה:#
.כע>א.<>ש.<>ס<>פ:ר.<ידרמה#
.כע>א.<>ש.<>ס<בבא בתרא מב,א#
.כע>א.<>ש.<>ס<~>ס<#
.זע>א.<>ש.<>ס<>פ:ר.<ידרמה#
.זע>א.<>ש.<>ס<בבא בתרא מב,א#
.זע>א.<>ש.<>ס<~>ס<#
.דח#
.#
ה. האומנין והאריסין והאפוטרופין אין להם חזקה 
אין לאיש חזקה בנכסי אשתו ולא לאשה 
בנכסי בעלה לא לאב בנכסי הבן ולא לבן בנכסי האב. האי 
אומנין דקתני, אם תימצי לומר במקרקעי קאי ומחזקת 
שלש שנים כדמיירי ואזיל מריש פירקין ועד הכא, משכחת 
לה בבנאי או צייר שדרכו לקבל עליו חצר לבנותה או 
לציירה ודרכו לדור בה עד שתכלה מלאכתה כדי שיהא 
מזומן שם לעשות מלאכתו. אי נמי משכחת לה גבי עבדים 
שדרך הבעלים למסרן לאומן ללמדן אומניות, והוא 
משתמש בהם עד שילמודו. והוא הדין במטלטלין לענין 
חזקה לאלתר, דאע"ג דאחר יש לו בהן חזקה לאלתר אומן 
מיהא אין לו חזקה, כדמיברר לקמן (מה,א) משמעתיה דרבה 
ומשקלא וטריא דאיתמר עילוה, דדינא דמטלטלי לענין 
חזקה לאלתר כי דינא דמקרקעי לענין חזקת שלש שנים 
היא לכולהו הני דאמרן בהני מתניאתא.#
והאריסין, שמקבלין שדות לעבדן על מנת ליטול חלק 
בפירות למחצה ולשליש ולרביע. והאפוטרופין, שמוחזקין 
באפוטרופסות אפילו על נכסי אחרים לעבוד ולהכניס 
ולהוציא, דאלו בנכסי יתומים לא אצטריך, דאפילו שאר 
אינשי נמי דלאו אפוטרופסין הא קיימא לן אין מחזיקין 
בנכסי קטן ואפילו הגדיל.#
והני כולהו דקתני בהאי מתניתין דאין להן חזקה, לאו 
בדאיכא סהדי דאתו לידייהו בתורת אומנות ואריסות או 
בתורת פקדון וכיוצא בהן קאי, דאם כן אפילו כולי עלמא 
כי האי גוונא נמי לית להו חזקה, אלא כי איצטריך 
לאשמועינן דאע"ג דליכא סהדי   דבתורת אומנות ואריסות 
ואפיטרופוסות אתו לידיה, כיון דאיתחזק האי מחזיק 
באריסות או באפיטרופסות אפילו גבי שאר אינשי, גבי 
האי ארעא נמי מסתמא נמי מחזקינן ליה דבתורת אומנות 
ואריסות ואפיטרופוסות אתאי לידיה. ואפילו גבי אריס 
ואפיטרופוס דחזו ליה סהדי דהוה כניש להו לפירי ומעייל 
להו לרשותיה, איכא למימר דלבתר דהוה מעייל להו 
לפירי לרשותא דנפשיה הוה פליג להו וממטי ליה לחולקא 
דמרי ארעא לביתיה, והאי דלא קפיד עליה בעל הבית 
משום דמהימן ליה. ואין צריך לומר גבי איש בנכסי אשתו 
ואשה בנכסי בעלה כל זמן שהיא תחתיו. והוא הדין נמי 
גבי אב בנכסי הבן והבן בנכסי האב, כל זמן שלא פירשו זה 
מזה אלא אוכלין על שולחן אחד ומשאן ומתנן כאחד, 
דמסתמא מחלי  אהדדי, ואע"ג דליכא בינייהו שותפותא 
בהאי קרקע דמחזקי אהדדי לית להו חזקה. אבל בן שחלק 
ואשה שנתגרשה הרי הן כשאר כל אדם כדבעינן למימר 
קמן (מז,א):#
ו. בד"א במחזיק אבל בנותן מתנה והאחין שחלקו 
והמחזיק בנכסי הגר נעל גדר פרץ כל שהוא 
הרי זו חזקה. פרישנא בגמרא (לקמן נב,ב) הכי, בד"א 
שצריך שלש שנים בחזקה שיש עמה טענה, כגון מוכר 
אומר לא מכרתי ולוקח אומר (לא) לקחתי, אבל בנותן 
מתנה והאחין שחלקו והמחזיק בנכסי הגר שמת ואין לו 
יורשים, דלמיקנא בעלמא הוא דקא בעו, נעל את הדלת 
גדר בה פירצה בקרקע פרץ בה גדר אפילו כל שהוא הרי 
זו חזקה. ומדקא חשיב כל הני ושביק מוכר, ש"מ דבמכר 
אע"פ שהחזיק לא קנה עד שיתן דמים, כדקיימא לן גבי 
שטר כדאיתא בפירקין (לקמן נו,א), ואיתא נמי בפרק האשה 
נקנית (קידושין כו,א), ואמרינן התם (כז,א) גבי חזקה אמר 
רבא לא שאנו אלא שנתן לו דמי כולן אבל לא נתן לו דמי 
כולן לא קנה אלא כנגד מעותיו, אלמא במכר לא קני בחזקה 
בלא דמים.#
וכי תימא וממאי דהאי נעל דקתני נעילת דלת גרידתא 
היא, דילמא נעילת פתח דרך בנין הוא. ובשלמא הא לא 
קשיא, דאם כן היינו גדר, אלא דילמא העמדת דלתות 
הוא, [אי] נמי קביעת מנעול בדלת הוא. לא ס"ד, דאם כן 
קשיא ההיא דגרסינן בריש פרק הזורק (גיטין עז,ב) דההוא 
שכיב מרע דכתב לה גיטא לדביתהו בפניא דמעלי שבתא 
למחר תקיף ליה עלמא, ואמר להו רבא ליקני לה ההוא 
דלתות בעינן אי נמי קביעת מנעול בדלת בעינן, בשבת 
(מה) [מי] שרי, אלא לאו ש"מ נעילת דלת נמי הויא חזקה.#
ולא תימא עד דנעיל לה על ידי מנעול, אלא אפילו 
בנעילה גרידתא נמי הויא חזקה. דאע"ג דאשכחן כמה 
לישני דנעילת דלת בין בקראי בין בלישנא דרבנן לא 
משמע אלא על ידי מנעול, אשכחן נמי בלישנא דרבנן האי 
לישנא שלא על ידי מנעול. כי ההיא דגרסינן בפרק יציאות 
השבת (ו,א) גבי אסקופה משמשת שתי רשויות פתח פתוח 
כלפנים פתח נעול כלחוץ, ואפילו שלא ע"י מנעול משמע, 
דגבי מחיצות לא בעינן מנעול. וההיא דגרסינן בפרק מי 
שהפך את זיתיו (מו"ק יג,ב) נמי פותח אחת ונועל אחת לא 
שייך מנעול כלל וקרי ליה נועל. מיהו התם הוא דפריש 
פותח אחת ונועל אחת, מיהו היכא דאיתמר נעילת דלת 
סתמא לא משמע אלא (תרויהי) דלא שביק דוכתא למיעל 
מיניה. ומתני' דצבי שנכנס לבית ונעל אחד בפניו חייב 
(שבת קו,ב)  אפילו שלא ע"י מנעול משמע, מדקתני סיפא 
גבי ישב הראשון ומלאהו ובא השני וישב לו בצדו אע"פ 
שעמד הראשון והלך לו הראשון חייב והשני פטור, הא 
למה זה דומה לנועל ביתו לשמרו ונמצא צבי שמור בתוכו, 
דאי על ידי מנעול הא לא דמיין להדדי. אלא לאו ש"מ 
דהאי לישנא דנעילת דלת זימנין דמשמע על ידי מנעול 
וזימנין דמשמע שלא על ידי מנעול. והכא גבי חזקה, כיון 
דנעל סתמא תנן, אפילו שלא ע"י מנעול משמע. ולישנא 
דתיחוד דפרק הזורק (שם) לשון סגירת דלת משמע, 
כדכתיב (בראשית יט,ו) ואת הדלת סגר אחריו ומתרגמינן וית 
דשא אחד בתרוהי. ולשון סגירת דלת נעילה גרידתא נמי 
משמע, מדכתיב גבי אהוד (שופטים ג,כג) ויסגור הדלת בעדו 
ונעל, ואי ס"ד דלשון סגירת דלת לא משמע אלא על ידי 
מנעול, כיון דכתיב ויסגור למה לי למכתב ונעל, אלא 
מדאיצטריך ונעל מכלל דויסגור שלא על ידי מנעול 
משמע, דשמע מינה דהאי תיחוד דפרק הזורק בנעילת דלת 
גרידתא קאי דהויא חזקה.#
וגאון ז"ל בספר מקח וממכר (שער יג) נמי האי נעל 
דקתני הכא דהוי חזקה, בנעילת דלת גרידתא אוקמוה ולא 
אצריך בה נעילת מנעול, וכן הדעת נוטה. ואע"ג דנעילת 
דלת גרידתא לא מהניא בגופיה דביתא ולא מידי, כיון 
דמהניא לפי שעה למהוי חצר המשתמרת דפרשי אינשי 
מינה לפי שעה, דהיינו מעין תשמישתיה, הוי חזקה. מידי 
דהוה אמציע מצעות בנכסי הגר (לקמן נג,ב) דאע"ג דלא 
אהני מידי  בגופיה דביתא,  כיון דאהני בהצעת מצעות 
דהויא מעין תשמישתיה דרגילי ביה בעלים אפילו לפי 
שעה הוי חזקה. הכא נמי גבי נעילת דלת גרידתא, כיון 
דאהני ביה למהוי חצר המשתמרת דהיינו מעין תשמישתא 
דרגילי ביה בעלים בעידן יחודייהו אפילו לפי שעה הוי 
חזקה. ולא דמי למבריח ארי מנכסי חבירו, דאלו התם 
לאברוחי היזיקא, ואלו הכא לאכשורי ביתא לתשמישתא 
דלא הוה חזי ליה בלאו הכין.#
ומסתברא דכיון דנעילת דלת גרידתא הויא חזקה, כל 
שכן נעילת מנעול בדלת סגורה ועומדת דהויא חזקה. חדא 
דהא עבד נטירותא מעלייתא דעדיפא טפי מנעילה 
גרידתא, ועוד דנעילת מנעול גרידתא נמי נעילה מיקריא 
דומיא דנעל דכתיב גבי אהוד דמיירי בנעילת מנעול 
גרידא, דאלו נעילת דלת גופה מויסגר הדלת בעדו נפקא. 
והוא הדין להעמדת דלתות כדאיתא בגמרא בפרקין (לקמן 
נג,ב) בהדיא. והוא הדין קביעות מנעול בדלת אע"ג דלא 
נעל את אחד מהן דהוו חזקה, מידי דהוה אהעמדת דלתות 
גרידא דאע"ג דלא נעל קנה. מיהו תרווייהו כי קני לאו 
מדינא דנעל אלא מדין גדר דאהני בגופא דארעא. וכבר 
ברירנא התם בפרק הזורק מהך עובדא דהתם, דכי היכי 
דנעילת דלת גרידתא הויא חזקה, פתיחת דלת נעולה 
אפילו בלא מנעול נמי הויא חזקה דומיא דגדר פרץ, 
ודייקינן לה התם מדאמר להו תיחוד ותפתח דמשמע או 
תיחוד או תפתח כדברירנא התם. והאי כל שהוא דקתני 
הכא גבי גדר וגבי פרץ, אוקימנא לקמן (נג,א) כגון דאהני 
האי גדר למרחק פורתא ואהני האי פרצה לארווחי פורתא. 
והוא דאשלמינהו לעשרה טפחים כדבעינן לברורי לקמן:#
>פ:תפח <#
[מב,ב] קכו. שמואל תני אומן אין לו חזקה אבל 
שותף יש לו חזקה. ודוקא דאית 
בה דין חלוקה וקא נחית לה לכולה כדמוקים לה לקמן. 
וקי"ל כוותיה, דהא רבינא דהוא בתרא טרח לקמן לתרוצי 
מימריה:#
#
קכז. ואזדא שמואל לטעמיה דאמר שמואל השותפין 
מחזיקין זה על זה ומעידין זה לזה 
ונעשין שומרי שכר זה לזה. מחזיקין זה על זה, כדאמרן. 
ומעידין זה לזה, במידי דמסתלק מיניה וקנו מידו. והוא 
דקביל עליה אחריות דאתיא מחמתיה. והוא דהוי תחלתו 
וסופו בכשרות כדבעינן למימר קמן (מג,א סי' קל). ונעשין 
שומרי שכר זה לזה, היכא דאמר ליה שמור לי היום 
ואשמור לך למחר (כדלקמן מג,ב):#
#
קכח. רמי ליה רבא לרב יהודה במערתא דבי בר זכאי 
מי אמר שמואל שותף יש לו חזקה והא 
אמר שמואל שותף כיורד ברשות דמי למימרא דאין לו 
חזקה. ואסקיה רבינא הא והא דנחית לכולה ולא קשיא הא 
דאית בה דין חלוקה. יש לו חזקה, דכיון דאית בה דין 
חלוקה איבעי ליה לשותפיה למפלג בהדיה, ומדלא פליג 
בהדיה וקא שביק ליה לכולה ש"מ מיגר אגרה לכולה 
מיניה. והא דלית בה דין חלוקה. אין לו חזקה, דיכיל 
למימר האי דלא פליגנא בהדיה משום דאין בה [דין] חלוקה 
הוא, והאי דשבקתיה למיכלה שני חזקה אדעתא דאוכלה 
אנא נמי שני חזקה אחרניאתא. והיכא דנחית לפלגא, אמרי 
לה להאי גיסא ואמרי לה להאי גיסא. מיהו כיון 
דאוקמינהי רבינא לתרויהי בדנחית לכולה, ומשמע דכי 
אית בה דין חלוקה ונחית לכולה הויא חזקה משום דשבקיה 
למיחת לכולה, מכלל דכי נחית לפלגא אע"ג דאית בה דין 
חלוקה נמי לא הויא חזקה ואפילו לפלגא, דאי לכולה מי 
איכא למאן דאמר דהויא חזקה:#
#
קכט. גופא אמר שמואל שותף כיורד ברשות דמי 
אילימא דאין לו חזקה לימא שותף אין לו 
חזקה אמר רב נחמן אמר רבה בר אבוה לומר שנוטל 
בשבח המגיע לכתפים ובשדה שאינה עשויה ליטע כשדה 
העשויה ליטע. כלומר הא קמ"ל נמי שנוטל בשבח המגיע 
לכתפים, והם  ענבים שהגיעו להבצר ולהנטל על הכתף, 
דאע"ג דגבי היורד לתוך שדה חבירו ונטעה שלא ברשות 
שיימינן ליה שבחיה ומסלקינן ליה ולא שקיל חולקא 
בפירי, אי הוי שותפא בגופה דארעא הוה ליה כיורד 
ברשות ונוטל חלק כחלק חבירו אפילו בענבים שהגיעו 
להבצר ולהנטל על הכתף, כדין שתל היורד ברשות לשדה 
חבירו ונטעה על מנת לעבוד את השדה בכל שנה וליטול 
מחצה בפירות, כדאמרינן בפרק המקבל (ב"מ קט,ב) באתרא 
דשקיל שתלא פלגא ואריסא תולתא, ואמרינן נמי (שם) 
קופא סביא פלגא כדפרישנא התם. וכן דינו של שותף 
היורד לשדה של שותפות ונטעה שלא ברשות ליטול 
בשדה שאינה עשויה ליטע כשדה העשויה ליטע, דאע"ג 
דגבי היורד לתוך שדה חבירו ונטעה שלא ברשות קא 
מפליג בפרק המקבל (שם קא,א) בין שדה העשויה ליטע 
לשאינה עשויה ליטע, הכא גבי שותף ליכא לפלוגי, אלא 
אידי ואידי כשדה העשויה ליטע דיינינן ליה. ולאו למימרא 
דדיינינן ליה כיורד שלא ברשות לשדה העשויה ליטע, 
כדאמרינן התם אומדין כמה אדם רוצה ליתן בשדה זו 
לנטעה, דהא אמרינן הכא דכיורד ברשות דמי, אלא הכי 
קאמרינן, דלא תימא האי דחשבינן ליה כיורד ברשות דוקא 
בשדה העשויה ליטע אבל שאינה עשויה ליטע כשדה 
העשויה ליטע חשבינן ליה למימרא דכיורד ברשות דמי.#
#
ואגב אורחין שמעינן נמי מינה דהיורד לתוך שדה 
חבירו ונטעה שלא ברשות אינו נוטל בשבח המגיע 
לכתפים, אלא שמינן ליה שבחיה לפום מאי דאשבח בגוה, 
ולית ליה זכותא בגופה דארעא, וכי אשבח ארעא בתר הכי 
ממילא ברשותא דמארה הוא דשבחא. ודוקא היכא דלא 
פלחה לארעא בתר נטיעתא עד דאפיק פירי, דא"כ 
שיימינן ליה שבח עבודה, בשדה העשויה ליטע כדינה 
ובשדה שאינה עשויה ליטע כדינה, דאע"ג דהשתא ודאי 
נטועה ועומדת, כיון דאכתי לא גלי מארה אדעתיה דניחא 
ליה בגויהו דהני נטיעות, אכתי כולה מילתא כשדה שאינה 
עשויה ליטע שיימינן לה:#
#
קל. הרי אמרו השותפין מעידין זה לזה [מג,א] אמאי 
נוגעין בעדותן הן הכא במאי עסקינן דכתב 
ליה דין ודברים אין לי על שדה זו וכי כתב ליה מאי הוי 
והא תניא האומר לחבירו דין ודברים אין לי על שדה זו 
ואין לי עסק בה וידי מסולקת הימנה לא אמר כלום הכא 
במאי   עסקינן בשקנו מידו וכי קנו מידו מאי הוי הרי 
מעמידה בפני בעל חובו. דאע"ג דקנו מיניה דאסתלק מינה 
נהי דפקעה זכותיה דבעל חוב דידיה מינה, דלא יהא אלא 
דזבנה לאחריני, מי לא טריף לה בעל חוב מלוקח, ואם כן 
אמאי מכשרינן ליה לאסהודי ליה לשותפי בגוה, כיון 
דברירא מילתא דהוה ליה לדידיה חולקא בגוה הוה ליה 
נוגע בעדותו, דניחא ליה דתיקום בידא דשותפיה, כי היכי 
דליתי בעל חוב דידיה ולטרפה מידא דשותפיה וליפטר בה 
מיניה דבעל חוב. ופריק הכא במאי עסיקינן דקביל עליה 
אחריות. לשותפיה, דסוף סוף מאי נפקא ליה מינה 
לאוקומה קמי בעל חובו, אי נמי פטר בה נפשיה מבעל חוב 
הוא בעי שלומי ליה לשותפי. ודייקינן אחריות דמאן אי 
דקביל עליה אחריות דאתי מעלמא כל שכן דניחא ליה 
דתיקום בידא דשותפיה, דאי מפקי לה מיניה הא בעי 
שלומי ליה, אלא אחריות דאתיא מחמתיה. דלאו נוגע 
בעדותו הוא, דאי משום דמעמידה בפני בעל חובו סוף סוף 
הא מחייב לשלומי ליה לשותפיה.#
ושמעינן מיהא דכל היכא דהוי סהדא נוגע בעדותו 
ואפילו על דרך רחוקה ביותר דאתיא ליה הנאה מיניה פסיל 
לאסהודי בה, ואע"ג דלא ברירא מילתא דהאי אנפא דמטיא 
מינה הנאה איתיה גבי האי סהדא חיישינן ליה, דהא הכא 
דלא ידעינן אי איכא עליה בעל חוב ואי לא וקא פסלינן 
ליה מספיקא. #
ושמעינן נמי דשותפין לא מצו לאסהודי להדדי אלא 
במידי דמסתלק מיניה  וקנו מידו, וקביל עליה אחריות 
דאתיא מחמתיה ולא קביל עליה אחריות דאתיא מעלמא. 
ודוקא היכא דהויא תחילתו וסופו בכשרות, כגון דזבנוה 
תרוייהו לההוא מידעם מאיניש מעלמא ונפק מערער 
עילויה דההוא מידעם דדידיה הוא, דלא ליזיל האי שותף 
וליסהיד ליה לשותפיה דהאי מידעם דהאי מוכר הוה דהוה 
ליה נוגע בעדותו, אלא היכא דמסתלק מיניה הוה ליה 
תחילתו וסופו בכשרות, דהא מעיקרא בשעת ידיעה כי 
אתידעא ליה האי סהדותא לית ליה להאי סהדא זכותא 
בגויה כלל דאכתי ברשות מוכר הוה קאי, והשתא נמי 
בשעת הגדה כיון דאסתלק מיניה לאו נוגע בעדותו הוא, 
הלכך הוה ליה תחילתו וסופו בכשרות וכשר. אבל היכא 
דהויא תחילתו בפסלות, כגון דאתי לאסהודי ליה לשותפיה 
דמזבן זבנה, דכי זבנה שותפיה לתרויהו זבנה, ואשתכח 
דבשעת ידיעה בפסלות הוה, אע"ג דסופו בכשרות פסול, 
כדמיברר בפרק יש נוחלין (לקמן קכח,א) גבי פיסול קרובין, 
ופיסול נוגע בעדותו נמי כפיסול קרובין דמי דקי"ל אדם 
קרוב אצל עצמו, וכל שכן דהתם סתמא קאמרינן עד 
שתהא תחילתו וסופו בכשרות ומשמע דהכין דינא בכולהו 
אנפי דפסולי עדות.#
תדע דהא טעמא דמילתא משום דבעינן עד או ראה או 
ידע אם לא יגיד, שיהא ראוי לעדות בין בשעת ידיעה 
וראיה בין בשעת הגדה, והאי טעמא כי היכי דשייך בשאר 
פיסולי הכי נמי שייך בפיסול נוגע בעדותו. וראיה ברורה 
מההיא דגרסינן בפרק האיש מקדש (קידושין מג,ב) גבי הן הן 
שלוחיו הן הן עידיו וכן בגירושין וכן בדיני ממונות, 
ודייקינן עלה מאי קסבר אי קסבר המלוה את חבירו בעדים 
צריך לפרעו בעדים הני נוגעין בעדותן הן דאי אמרי לא 
פרעניה אמר להו (פרעון) [פרעוני], אלא לעולם קא סבר 
המלוה את חבירו בעדים אין צריך לפרעו בעדים ומיגו 
דיכלי למימר אהדריה ללוה יכלין למימר פרעניה למלוה, 
ואסיקנא והשתא דתקון רבנן שבועת היסת משתבעי הני 
עדים דיהיבנא ליה ומשתבע מלוה דלא שקל ופרע ליה לוה 
למלוה. דש"מ דכיון דתקון רבנן שבועת היסת איעקר ליה 
מיגו מהכא, דהא אי אמרי אהדרניה ללוה מיחייבי 
לאשתבועי ליה שבועת היסת, כי אמרי פרעניה למלוה 
נוגעין בעדותן נינהו דקא פטרי נפשייהו משבועת היסת 
ואמטול הכי לא מהימנו. ואי ס"ד דגבי פסולא דנוגע 
בעדותו כי הוי סופו בכשרות אע"ג דתחילתו בפסלות נמי 
כשר, הכא כיון דאשתבעו ליה ללוה איפטרו להו מיניה 
לגמרי, ומהשתא לסהדו ליה למיפטריה ממלוה דלאו 
נוגעין בעדותן נינהו. אלא לאו ש"מ דכיון דתחילתן 
בפסלות אע"ג דסופן בכשרות פסילי.#
תדע נמי דהא כי מקשינן עליה מתניתא דבני העיר 
שנגנב ספר תורה שלהן, דתני עלה אין דנין בדייני אותה 
העיר ואין מביאין ראיה מאנשי אותה העיר, וקא מקשינן 
מינה עליה דשמואל אמאי ליסלקו נפשייהו בתרי מיניהו 
ולידון להו, ומדלא קא מקשינן עליה מדקתני אין מביאין 
ראיה מאנשי אותה העיר ליסלקו  נפשייהו בתרי מינייהו 
ולסהדו, ש"מ דגבי עדים מודי שמואל דכי הויא תחלתן 
בפסלות אע"ג דסופן בכשרות פסולין, דאי לא תימא הכי 
אדאקשי ליה דיינין דלא איירי בהו שמואל, מעדים דאיירי 
בהו שמואל הוה עדיף ליה לאקשויי, אלא משום דגבי עדים 
מודי שמואל דתחלתו וסופו בכשרות בעינן, והכא גבי בני 
העיר שנגנב ספר תורה שלהן כיון דבעינן סהדי דמסהדי 
דהאי גברא גנביה הויא לה תחלתו בפסלות, דההיא שעתא 
דאיתידע ליה לסהדא דהאי גברא גנביה אכתי לא איסתלק 
מיניה והוה אית ליה חולקא בגויה, ואע"ג דאסתלק מיניה 
בתר הכי והוה ליה סופו בכשרות פסול:#
#
#
קלא. ושמעינן נמי דהא דתניא האומר לחבירו דין 
ודברים אין לי על שדה זו ואין לי עסק 
בה וידי מסולקות ממנה לא  אמר כלום, דוקא בשלא קנו 
מידו, אבל קנו מידו מסתלק. ואי קביל עליה אחריות, לא 
שנא קביל עליה אחריות דאתי מעלמא ולא שנא דאתי 
מחמתיה משתעבד, דאי לא תימא הכי, גבי שותפין דקאמר 
שמואל מעידין זה על זה במידי דמסתלק מיניה וקביל עליה 
אחריות, אי אמרת לא משתעבד הדר קושיין לדוכתיה 
אמאי מעידין זה לזה:#
#
קלב. ושמעינן נמי דהא דאמר רבין בר שמואל משמא 
דשמואל המוכר שדה לחבירו שלא 
באחריות אין מעיד לו עליה מפני שמעמידה בפני בעל 
חובו, לא תימא הני מילי היכא דבריר לן דאיכא בעל חוב, 
אלא אפילו היכא דלא בריר לן דאיכא עליה בעל חוב אין 
מעיד לו עליה, דמסתמא נמי חיישינן. ודייקינן לה להא 
מילתא מדקא פסיק ואמר המוכר סתמא ולא אשמעינן דיש 
עליו בעל חוב, ש"מ דמסתמא נמי חיישינן. ותו מדמקשינן 
מינה לשמואל דמיירי בסתמא, ש"מ דאפילו בסתמא נמי 
חיישינן, דאי לא תימא הכי מאי קושיין, אטו מי קאמר 
שמואל דאע"ג דאיתברר דאיכא עליה דהאי סהדא בע"ח 
ליזיל ולסהיד ליה לשותפיה, ועוד אמאי איצטריך גמרא 
לאוקומה לדשמואל גבי שותפין בדקביל עליה אחריות 
דאתיא מחמתיה, לוקמה בסתמא דהויא מילי דשכיחא 
טפי, אלא משום דס"ל דמסתמא נמי חיישינן:#
#
קלג. ושמעינן נמי גבי המוכר שדה לחבירו שלא 
באחריות, דכי אמרינן אין מעיד לו 
עליה, היכא דפריש עליה דלא קביל עליה אחריות ללוקח 
כלל מפני שמעמידה בפני בעל חובו ולא מיחייב לשלומי 
ליה ללוקח, וכ"ש היכא דמיחייב ליה ללוקח באחריות 
דאתיא מעלמא, אפילו היכא דלא פריש ליה דלא קביל 
עליה אחריות, דמסתמא קביל עליה אחריות דאתיא 
מעלמא וניחא ליה דתיקום בידא דלוקח, וא"צ לומר היכא 
דקביל עליה אחריות בפירוש. אבל היכא דפריש ליה דלא 
קביל עליה אחריות דאתיא מעלמא ולא פריש ליה דלא 
קביל עליה אחריות דאתיא מחמתיה, ואין צ"ל היכא דפריש 
ליה דקביל עליה אחריות דאתיא מחמתיה בלחוד, מעיד לו 
עליה, דלאו נוגע בעדותו הוא, דאי משום אחריות דעלמא 
הא פריש ליה דלא מקביל לה עילויה, מאי אמרת הרי 
מעמידה לפני ב"ח, כיון דקביל עליה אחריות דאתיא 
מחמתיה סוף סוף שלומי בעי ולאו נוגע בעדות הוא:#
#
#
קלד. ודייקינן וכי מסליק סהדא נפשיה מי מסתלק 
והא תניא בני העיר שנגנב ספר תורה 
שלהן אין דנין בדייני אותה העיר ואין מביאין ראיה 
מאנשי אותה העיר ואמאי ליסלקו נפשייהו ביתרי מינייהו 
ולידיינו. ופרקינן שאני ספר תורה דלהשמיע קאי. ואע"ג 
דמסלקי נפשייהו נמי פסילי למידן, דספר תורה להשמיע 
קאי, וכיון דלא סגיא דלא שמעי על כרחין אכתי נוגעין 
בעדותן הן. ושמעינן מינה דמידי אחרינא דלאו ספר תורה 
מסלקי נפשיהו ודייני, דגבי דייני לא צריך תחילתן וסופן 
בכשרות אלא נחתי לדינא עד דגמר דינא, וכיון דסליקו 
נפשייהו מקמי דנחתי לדינא אשתכח דתחילתן וסופן 
בכשרות הוא. והני מילי גבי דיינין, אבל גבי עדים כיון 
דקא בעו לאסהודי דהאי גברא גנביה לא מהני להו 
לאסתלוקי, דבשעת ראיה פסולין הוו והוו להו תחילן 
בפסלות ופסולים כדברירנא לעיל (סי' קל). וה"נ מסתברא, 
דאלת"ה אדקשיא ליה דיינין תיקשי ליה עדים דאיירי בהו 
עד השתא.#
#
מיהו ודאי הא דמקשינן ליסלקו נפשיהו ביתרי מינייהו 
ולידיינו, ליכא למילף מינה דשנים שדנו דיניהן דין, דכי 
מקשינן הכי לטעמיה דשמואל קא מקשינן, דמכדי מאן 
שמעת ליה דאמר השותפין מעידין זה לזה, שמואל, האמר 
שמואל שנים שדנו דיניהן דין. ואף על גב דשמואל שדנו 
קאמר, הני מילי היכא דאפשר אבל היכא דלא איפשר כגון 
דליכא תלתא דבעו אסתלוקי אפילו לכתחילה נמי. ולית 
הלכתא בהא כשמואל, דקימא לן כרבי  אבהו דאמר אין 
דיניהן דין, כדברירנא בכתובות ובסנהדרין (ג,א ד"ה 
ומקשינן):#
#
קלה. ת"ש האומר תנו מנה לבני עירי אין דנין בדייני 
אותה העיר ואין מביאין ראיה מאנשי אותה 
העיר. ואסיקנא הכא נמי בס"ת. כגון דאמר תנו מנה לבני 
עירי לקנות בו ס"ת לבהכ"נ, ובשכיב מרע קאי דמקני 
באמירה בעלמא:#
#
קלו. ת"ש האומר תנו מנה לעניי עירי אין דנין  בדייני 
אותה העיר ואין מביאין ראיה מאנשי אותה 
העיר. ומקמי דמותבינן תיובתא מינה מתמהינן עלה 
לתרוצה. ותסברה דכפשטה מיתוקמא, עניים שקלי ודייני 
מיפסלי. דקא ס"ד דלאו בעניי דרמו עלייהו עסקינן, אלא 
מאן דיהיב להו יהיב ומאן דלא יהיב להו לא כייפי ליה, הא 
לאו נוגעין בעדותן הן, אלא אימא אין דנין בדייני עניי 
אותה העיר, כגון דהני דייני גופייהו עניי נינהו, ואין 
מביאין ראיה מעניי אותה העיר ואמאי ליסלקו נפשיהו 
ביתרי מינייהו ולידון להו. ומשנינן הכא נמי בספר תורה 
ואמאי קרי להו עניים דהכל אצל ספר תורה עניים הן. 
שצריכין לתורה כעניים לפרנסה. ואיבעי תימא בעניים 
ממש ובעניי דרמו עליהו. היכי דמי אי דקיץ להו ליתיבו 
ביתרי מינייהו מאי דקיץ להו ולידיינו. ואסיקנא לעולם 
דקיץ להו וניחא להו דכיון דרוח רווח לקמיה. נקיטינן 
השתא, לא מיבעיא היכא דלא קיץ להו דליכא תקנתא 
לאכשירינהו, אלא אפי' היכא דקיץ להו נמי, אף על גב 
דיהבי מאי דקיץ להו נמי נוגעין בעדותן, דניחא להו 
דלמטי להו השתא האי מנה לעניי, דכיון דרווח השתא 
רווח לקמיה:#
#
קלז. הרי אמרו השותפין נעשין שומרי שכר זל"ז 
[מג,ב] אמאי שמירה בבעלים היא אמר רב 
פפא באומר לו שמור לי היום ואשמור לך   למחר. כלומר 
שאין שניהם מתעסקין בממון של שותפות בזמן אחד זה 
במקצתו וזה במקצתו, אלא זה מתעסק היום בכל הממון 
וחברו מתעסק בכולו למחר ואין כאן שמירה בבעלים. 
ואיכא נוסחי דאית בהו נעשה כאומר לו שמור לי היום 
ואשמור לך למחר, ותרוייהו חד טעמא נינהו, שכיון שאין 
האחד מתעסק בו בשעת שמתעסק חברו נעשה כאומר לו 
שמור לי היום ואשמור לך למחר:#
#
קלח. ת"ר מכר לו בית מכר לו שדה אין מעיד לו עליה 
מפני שאחריותו עליו מכר לו פרה מכר לו 
טלית ה"ז מעיד לו עליה מפני שאחריותו עליו דקתני 
רישא מפני שמעמידה בפני בעל חובו, דאי מפקי לה 
מיניה דהאי לוקח הדר בעל חוב אשאר נכסי דמוכר, 
הילכך הוה ליה כמאן דמיטרפה השתא מיניה דבעל חוב, 
שנמצאת אחריותה על הלוה דהיינו מוכר. אבל מכר לו 
פרה מכר לו טלית הרי זה מעיד לו עליה מפני שאין 
אחריותה עליו, מפני שהרי אין מעמידה בפני בעל חובו. 
והוא דקאמרי עדים ידעינן ביה בפלניא דלא הויא ליה 
ארעא מעולם, כדבעינן למימר קמן (מד,ב):#
#
קלט. ולמאי דסלקא דעתין מעיקרא דהאי אחריות 
דקתני בהאי מתניאתא אחריות דלוקח 
[הוא] דקאמר, דייקינן בגמרא מאי שנא רישא ומאי שנא 
סיפא אמר רב ששת רישא בראובן דגזל שדה משמעון 
ומכרה ללוי ואתא יהודה וקא מערער לא ליזיל שמעון 
לאסהיד ליה ללוי דניחא ליה דהדרא ליה. ומקשינן וכיון 
דאסהיד ליה דהאי ארעא דלוי היא במאי מפיק לה. וכיון 
דלא מצי מפיק לה מיניה, דהא אבדה לזכותיה בההיא 
סהדותא, לאו נוגע בעדותו הוא. וקימא לן כי האי פירוקא 
דרב ששת, דכל כי האי גוונא הכי דיינינן ליה, והאי 
דדחינן ליה לבסוף  לאו משום דדינא לאו הכי, אלא משום 
דלא דייקא מתניתא לאוקומה בהכי. ודייקינן ובההיא 
זכותא דמפיק לה מלוי ליפקיה השתא מיהודה. ומהדרינן 
דאמר השני נוח לי והראשון קשה ממנו. כלומר שלוי נוח 
לו ויהודה קשה ממנו.#
אי נמי כגון דאית ליה סהדי למר וסהדי למר ואמור 
רבנן ארעא היכא דקימא תיקום. כלומר כגון דאית ליה 
סהדי לשמעון דדידיה היא ואית ליה סהדי ליהודה דדידיה 
היא, לא ליזיל שמעון ולסהיד בהדי אחרינא דלאו דיהודה 
היא דניחא ליה דתיקום בידיה דלוי, דאי שביק לה עד 
דמפיק לה יהודה מלוי תו לא מצי מפיק לה מיהודה, דכיון 
דכל חד מינייהו אית ליה סהדי דדיליה היא אמור רבנן 
ארעא היכא דקימא תיקום. ואי נמי מייתי להו לסהדי 
מקמי דתיקום ברשותיה דיהודה הוה ליה דינא דמפקינן לה 
מלוי ודינא דשמעון ויהודה בהא מילתא דכל דאלים גבר, 
ואשתכח דניחא לשמעון דתיקום השתא בידא דלוי, דכיון 
דלשמעון אית ליה סהדי וללוי לית ליה סהדי מצי מפיק לה 
מיניה. וכיון דאיכא אנפא דהוי נוגע בעדותו, אע"ג דלא 
בריר לן מילתא דהכי הוא, מסתמא נמי חיישינן:#
#
קמ. שמעינן מיהא דמאן דאסהיד דהאי ארעא לאו 
דפלניא היא עדותו עדות, ואע"ג דלא 
מסהיד דמאן הויא מהניא סהדותיה לבטולי זכותיה דההוא 
פלניא דמסהיד עליה דלאו דידיה היא:#
#
#
#
קמא. ושמעינן נמי דהיכא דאית ליה סהדי לראובן 
דדידיה היא ואית ליה סהדי לשמעון 
דדידיה היא, וקימא ארעא בידא דחד מינייהו, היכא דקימא 
תיקום. והוא הדין היכא דלית ליה סהדי לשמעון דדידיה 
היא אלא דמסהדי דלאו דראובן היא היכא דקימא תיקום:#
.>פ:תפח <#
[מד,א] קמב. ודיקינן ולוקמה בגזלן. כלומר אי 
בגוזל ונגזל קימא מתניתא 
למה לו לתנא לאוקומי מילתיה בלוקח, לוקמה בגזלן גופיה, 
דכולהו  הני טעמי דאשמעינן בלוקח יכיל לאשמועינן בגזלן 
גופיה, ולימא הכי, כגון ראובן שגזל שדה משמעון ואתא 
יהודה וקא מערער, דלא ליזיל שמעון ולסהיד ליה לראובן 
דלאו דיהודה היא דניחא ליה [דהדרא ליה]. ומפרקינן היינו 
טעמא דלא מצי תנא לאוקומי מילתיה בגזלן גופיה משום 
דקא בעי מיתנא סופא מכר לו פרה מכר לו טלית ודוקא 
מכר דלא הדרא ליה לנגזל דהוה ליה יאוש ושנוי רשות 
ולאו נוגע בעדותו הוא אבל לא מכר דהדרא ליה והוה ליה 
נוגע בעדותו אינו מעיד תנא רישא נמי מכר. ושמעינן 
מינה בראובן שגזל שדה משמעון ואתא יהודה וקא 
מערער, דלא ליזיל שמעון ולסהיד ליה לראובן דלאו 
דיהודה היא משום דניחא ליה דהדרא ליה:#
#
קמג. ושמעינן מינה דכל כי האי גוונא לא איבד הנגזל 
את זכותו דאסהיד סהדותא דקימא בה 
ארעא בידא דגזלן, מאחר דלא אסהיד דדידיה היא, דאי 
ס"ד איבד את זכותו הא לאו נוגע בעדותו הוא ואמאי אין 
מעיד לו עליה:#
#
#
קמד. ושמעינן מינה לגבי פרה וטלית בראובן שגזל 
פרה או טלית משמעון, והוא הדין 
לשאר מטלטלי, ומכרן ללוי ואתא יהודה וקא מערער, 
דיכיל שמעון למיזל ולאסהודי דלאו דיהודה היא. ודוקא 
מכר דלא הדרא ליה לנגזל דהוה ליה יאוש ושינוי רשות 
ולאו נוגע בעדותו הוא. והוא דמית גזלן כדמיברר לקמן. 
אבל לא מכרה הגזלן לאחר דהוה ליה יאוש גרידא ולא קני 
והדרא ליה לנגזל, לא ליזיל שמעון ולסהיד דלאו דיהודה 
היא, דניחא ליה דהדרא ליה והוה ליה נוגע בעדותו, דאי 
מתברר דדידיה דיהודה היא תו לא הדרא ליה לנגזל. ואי 
קשיא לך, ואפי' מכר נמי אמאי מעיד לו עליה, ודילמא לא 
איאוש נגזל בהדיה, וקימא לן דסתם גזלה לאו יאוש בעלים 
היא כדאסיקנא בקידושין (נב,ב), אכתי נוגע בעדותו הוא 
דניחא ליה דהדרא ליה, הכא  במאי עסקינן דאיאש נגזל 
בפירוש:#
#
קמה. ושמעינן מינה דיאוש כדי לא קני:#
#
קמו. ודייקינן תו וסופא נהי דמיאש מגופא מדמי מי 
מיאש. כלומר במאי אוקימתה לסופא, 
בראובן שגזל פרה וטלית משמעון ומכרה ללוי ואתא יהודה 
וקא מערער, דיכיל שמעון לאסהודיה ליה ללוי דלאו 
דיהודה היא, דכיון דאיכא יאוש ושינוי רשות תו לא הדרא 
ליה לנגזל ולאו נוגע בעדותו הוא. נהי דמיאש נגזל מגופה, 
מדמי דידיה מי מיאש, והא בעי גזלן שלומי ליה דמי 
לנגזל, הילכך ניחא ליה לשמעון לאסהודי דהאי טלית >י<>פ:תפח<#
.כע>א.<>ש.<>ס<>פ:ר.<ידרמה#
.כע>א.<>ש.<>ס<בבא בתרא מד,א - מד,ב#
.כע>א.<>ש.<>ס<~>ס<#
.זע>א.<>ש.<>ס<>פ:ר.<ידרמה#
.זע>א.<>ש.<>ס<בבא בתרא מד,א - מד,ב#
.זע>א.<>ש.<>ס<~>ס<#
.דח#
לאו דיהודה הוא, דאי מפיק לה יהודה מיניה דראובן בדין 
לא מיחייב ראובן לשלומי ליה דמים לשמעון, 
דהא אתברר דהאי טלית דגזל ראובן משמעון לאו דשמעון 
הואי אלא מיהודה הואי, ומצי אמר ליה ראובן לשמעון 
מאי גזלי מינך, ואשתכח דכי מסהיד ליה שמעון לראובן 
דלאו דיהודה הוא נוגע בעדותו הוא ואמאי מעיד לו 
עליה.#
ואוקימנא דמית גזלן. דפקע נגזל לגמרי, דתנן הגוזל 
ומאכיל את בניו והמניח לפניהם פטורין מלשלם. והכא 
כיון דמכרה גזלן לאחר קניא לוקח לגמרי ופקע גופא 
מנגזל, וכיון דמית גזלן פקע נגזל נמי מדמים לגמרי. והוא 
דלא שביק גזלן אחריות נכסים, דמטלטלי לבעל חוב לא 
משתעבדי. ואשתכח דאע"ג דלא מפיק לה יהודה להאי 
פרה וטלית בדינא מלוקח פקע ליה משמעון הנגזל לגמרי 
מעיקרא, בין בפרה וטלית בין מדמים, ואמטול הכי מעיד 
לו עליה דלאו נוגע בעדותו הוה. והני מילי דמית גזלן ולא 
הניח אחריות נכסים. אבל היכא דאיתיה לגזלן לא יעיד לו 
עליה, דאכתי נוגע בעדותו הוא דאהניא ליה סהדותיה 
למשקל דמים מגזלן כדברירנא. וכן אם מת והניח אחריות 
נכסים כיון דיורשין חייבים לשלם כדאיתא בפרק הגוזל 
(ב"ק קי"א,ב) לא יעיד לו עליה. והשתא דתקינו רבנן לבעל 
חוב למגבא ממטלטלי דיתמי, אע"פ שמת הגזלן ולא הניח 
אחריות נכסים אין הנגזל מעיד לו עליה דאכתי נוגע 
בעדותו הוא:#
#
קמז. ושמעינן מינה דיאוש ושינוי רשות דאמרינן 
בעלמא דקני, הני מילי למקנא גופה 
דגזלה, אבל דמים מחייב גזלן לשלומי ליה לנגזל, דנהי 
דאיאש מגופה מדמי דידה לא מיאש:#
#
#
קמח. ודיקינן ולוקמה ביורש. כלומר כיון דסוף סוף 
לא מיתוקמא ליה אלא דמית גזלן, למה 
לי לאוקומה בלוקח, אי משום סירכא דיאוש ושינוי רשות, 
לוקמה ביורשו של גזלן גופיה, כגון ראובן שגזל שדה 
משמעון ומת ראובן ואתא יהודה וקא מערער, דלא ליזיל 
שמעון ולסהיד להו ליורשיו דראובן דלאו דיהודה היא, 
דניחא ליה דהדרא ליה. ודוקא בית ושדה, אבל פרה וטלית 
דלא הדרא ליה, דהוה ליה יאוש בידא דגזלן ושנוי רשות 
בידא דיורש, מעיד לו עליה, דלאו נוגע בעדותו הוא. הא 
ניחא למ"ד רשות יורש לאו כרשות לוקח דמי, אלמא לאו 
שינוי רשות הוא ניחא, דהא לא מצי לאוקומה ביורש משום 
סופא, אלא למאן דאמר רשות יורש כרשות לוקח דמי 
וקם כיון דסוף סוף לא מיתוקמא ליה אלא דמית גזלן, 
אמאי איכפל לאוקמא בלוקח, לוקמה ביורש גופיה. 
ושמעינן מינה דראובן שגזל שדה משמעון ומת גזלן ואתא 
יהודה וקא מערער עילויה, לא  ליזיל שמעון ולסהיד דלאו 
דיהודה היא, דניחא ליה דהדרא ליה. והוא הדין לפרה 
וטלית, דהא אסיקנא בפרק הגוזל ומאכיל (ב"ק קיא,ב) 
דרשות יורש לאו כרשות לוקח דמי והוה ליה יאוש גרידא 
בלא שנוי רשות ולא קני, הלכך נוגע בעדותו הוא דניחא 
ליה דהדרא ליה:#
#
קמט. ועוד קשיא ליה לאביי מפני שאחריותה עליו 
מפני שחוזרת לו ואינה חוזרת לו מבעי 
ליה אלא מתניאתא כדרבין בר שמואל דאמר רבין בר 
שמואל משמא דשמואל המוכר שדה לחבירו שלא 
באחריות אין מעיד לו עליה  מפני שמעמידה בפני בעל 
חובו אבל פרה וטלית לא. דכיון דמכרן אין מעמידן בפני 
בעל חובו ולא מיפסיל לגבייהו. והאי אחריותה עליו ואין 
אחריותה עליו דקתני, לאו לשלומי ליה ללוקח קאמר, אלא 
לשלומי ליה לבעל חובו קאמר כדפרישנא לעיל. ולא 
מבעיא [מד,ב] בסתמא דלא הדרא ליה לבעל חוב אלא 
אפילו עשאה אפותיקי נמי לא הדרא ליה כדרבא. וכיון 
דקימא לן אפילו עשאה אפותיקי לא הדרא ליה לבעל חוב, 
ליכא למיחש שמא עשאה אפותיקי, דאי נמי עשאה 
אפותיקי לא גבי מיניה, ואמטול הכי מעיד לו עליה:#
#
קנ. דאמר רבא עשה עבדו אפותיקי לבעל חוב ומכר[ו 
בעל חוב גובה ממנו שורו וחמורו אפותיקי 
מכרו] אין בעל חוב גובה הימנו מ"ט האי אית ליה קלא 
והאי לית ליה קלא. ואפי' עבדו נמי דוקא כשעשאו 
אפותיקי, אבל לא עשאו אפותיקי אין בעל חוב גובה 
הימנו, דהא איפסיקא הלכתא בהדיא בפרק יש נוחלין 
(קכח,ב) דאין גובין מן העבדים:#
#
קנא. ודייקינן וליחוש דילמא [אקני ליה מטלטלי אגב 
מקרקעי דאמר רבה אי אקני ליה] 
מטלטלי אגב מקרקעי גבי מקרקעי וגבי מטלטלי ואמר רב 
חסדא והוא דכתב לה דלא כאסמכתא ודלא כטופסי 
דשטרי, כדבעינן לפרושי לקמן, וניחא ליה דהדרא ליה 
לבעל   חוב, ואמאי מעיד לו עליה. ופרקינן הכא במאי 
עסקינן כגון שלקח ומכר לאלתר. דברירא מילתא דלא 
שעבדינהו לבעל חוב בנתים. ומקשינן וליחוש דילמא 
דאיקני לבעל חוב מעיקרא, כגון הני דכתבין בשטרי חובות 
שקניתי ושאני עתיד לקנות, דכי חזר ולקח בתר הכי 
ממילא אשתעבדו להו לבעל חוב מיד, ואע"ג דמכרן 
לאלתר אתי בעל חוב ומפיק להו מלוקח, וניחא ליה דהדרא 
ליה לבעל חוב, ואמאי מעיד לו עליה. שמעת מינה דאקני 
וקנה ומכר דאקני וקנה והוריש לא משתעבד. ואסיקנא לא 
צריכא כגון דקאמרי עדים ידעינן ביה בפלניא דלא 
הויא ליה ארעא מעולם. דליכא למיחש דילמא אקני 
ליה מטלטלי אגב מקרקעי. ואי משום דאקני, כי 
משתעבד הני מילי במקרקעי, אי נמי במטלטלי היכא 


