ומערות. ואע"ג דהנך מסתמא נמי מזדבני אגב חצר, עביד 
איניש לפרושינהו בהדיא לרוחא דמילתא ולשופרא 
דשטרא. וכי דייקינן לישנא יתירא לטפויי מילתא היכא 
דמוכחא מילתא מאנפא אחרינא דלטפויי מילתא קאתי, 
דומיא דחוץ מאלו, דמדקפיד עלייהו לשיורינהו בפירוש 
מוכחא מילתא דדעתיה עילוייהו לאשתמושי בהו, ואי לא 
שייר להו דרך היכי משתמש בהו. אבל היכא דלא מוכחא 
מילתא דלטפויי מילתא קאתי לא דייקינן לישנא יתירא, 
דשופרא דשטרא הוא, מידי דהוה אבית כור עפר סתמא 
דאסיקנא בפ' בית כור עפר (לקמן קד,א) סתמא נמי כהן חסר 
הן יתיר דמי ולא דייקינן לישנא יתירא, והתם ברירנא לה 
בירור יפה.#
ולית הלכתא כרבי אליעזר דאמר המוכר את החצר לא 
מכר אלא אוירה של חצר, דהיינו תרביצא דתשמישתיה 
לאויר, דקיימא לן כרבנן דאמרי חצר כחצר המשכן, 
משמע דאית בה כמה תשמישיה כדבעינן למימר קמן.#
ברם צריך את למידע דכל היכא דאמרינן דאע"ג דאמר 
ליה היא וכל מה שבתוכה לא מזדבן, לא תימא הני מילי 
היכא דלא כתב ליה מארעית תהומא ועד רום רקיעא, אלא 
אפילו היכא דכתב ליה עומקא ורומא מארעית תהומא ועד 
רום רקיעא לא קני אלא מאי דאיכא בעומקא דההוא מידעם 
דמזדבן וכדומה, כגון בור ודות ומחילות שבבית וגג שעל 
גביו. דכיון דלאו הכי נמי מסתמא קני ליה לחלל הבית 
כוליה ואפילו אויר שכנגד פי הבור מלמעלה שהרי מכלל 
הבית הוא, חדא דתקרה וכתלים מוכחי עליה, ועוד דחזי 
לתשמישתיה דבית, ואין צריך לומר תקרה שעליו 
מלמעלה, שכל תקרת הבית אחת היא. אשתכח דכי כתב 
ליה מארעית תהומא ועד רום רקיעא ממילא אקני ליה בור 
ודות ומחילות ועלייה שעל גביו, דהא אוירא דביתא כוליה 
מתהומא ועד רקיעא כחד עמודא דמי, וכיון דסיים ליה 
מיניה ההוא מקצת דהוו מכלל הבית ואמר ליה קנייה 
מארעית תהומא ועד רום רקיעא אשתכח דכוליה עמודא 
אקני ליה והרי הבור והעלייה בכלל, וכי סיים ליה מקצת 
משום דלא הוה מסתיים ליה כוליה עמודא אלא בהכי.# 
ודוקא גבי בית וכיוצא בו, אבל גבי חצר בסתמא נמי קני 
עומקא ורומא, דכיון דקני בור ודות ומחילות דעבידי 
בעומקא וגגין ועליות דעבידי ברומא כ"ש עומקא ורומא 
גרידא דלא חזו אלא למעבד בהו בור ודות ומחילות וגגין 
ועליות כדבעינן לברורה בגמרא לקמן.#
וגבי שדה אע"ג דכתב ליה עומקא ורומא וכתב ליה נמי 
מארעית ארעא ועד רום רקיעא לא קנה לא את הבור ולא 
את הגת ולא את השובך. ולא דמי לבית, דהתם כיון 
דמסתמא קני מקצת אוירא דהוי מכלל הבית, כי אמר ליה 
מארעית תהומא ועד רום רקיעא אשתכח דכולי עמודא 
הוא דזבין ליה. אבל גבי שדה דלא חזיא אלא לזריעה או 
לנטיעה, ואלו בור וגת שובך לא חזו להכי, אשתכח 
דאוירא דידהו נמי לא זבין ליה, דאוירא דידהו נמי לא חזי 
לתשמישתא דשדה, וכי פלגי אינהו רשותא לנפשייהו 
בהדי אוירייהו נמי פלגי. ואשתכח דאע"ג דכתב ליה 
עומקא ורומא ומארעית תהומא ועד רום רקיעא נמי לא 
מהני ליה, דהא לא קני לוקח מסתמא מהאי אוירא ולא 
מידי כי היכי דלהני ליה מארעית תהומא ועד רום רקיעא 
למקנא שאר עמודא דאאוירא דמכוין כנגדו, ועל כרחיך לא 
מהני ליה האי לישנא אלא גבי שאר השדה המכורה לו. 
דכי אמר ליה מארעית תהומא אתהומא דשדה קאמר, 
אתהומא דבור ודות ושובך לא קאמר.#
ואפילו גבי בית נמי, דוקא גבי בור ודות ועלייה וכיוצא 
בהן שמקצת אויר הבית המכור מכון כנגדה, אבל לא את 
היציע שאינו בחלל הבית ולא את החדר שלפנים ממנו ולא 
את המרחץ שבחצר ולא את בית הבד, שאין אלו בעומקו 
של דבר המכור ולא ברומו, הילכך אי מצר ליה מצראי  
בראי וכתב ליה לישנא דמשמע מיניה דזבין ליה כל מאי 
דקאי ביני מצרי מזדבני ואי לא לא מזדבני כדבעינן למימר 
קמן:#
#
מח. ת"ר המוכר את החצר מכר בתים החיצונים ובתים 
הפנימים ובית החולסאות חנויות הפתוחות 
לתוכה נמכרות עמה ושאין פתוחות לתוכה אין נמכרות 
עמה פתוחות לכאן ולכאן אלו ואלו נמכרות עמה רבי 
אליעזר אומר המוכר את החצר לא מכר אלא מילוסה של 
חצר. הני בתי החולסאות פרישו להו רבואתא מקום 
שמוציאין ממנו חול לזכוכית. ולא מסתבר, דכיון דלאו 
מידי דשכיח ברוב חצרות הוא הוה ליה כמרחץ ובית הבד 
ואמאי מזדבן אגב חצר, הא מקום חשוב בפני עצמו הוא. 
ועוד דשניא תשמישתיה מתשמישא דחצר טפי ממרחץ, 
דצריכי ליה בני חצר למרחץ ביה כל אימת דבעו, ואפי' 
הכי לא מזדבן. אלא מסתברא דכל מקום שקרקעו חול 
נקרא חולסית, וכשנעשה בית הרי הוא להקר בו בימות 
החמה בין לישיבה בין להניח בו מיני אוכלין ומשקים, 
ובתים אלו מתשמישי החצר הן ולפיכך נמכרות עמה. 
וסופא דקתני פתוחות לכאן ולכאן אלו ואלו נמכרות עמה, 
הכי קאמר, בין הפתוחות לתוכה בין הפתוחות לכאן ולכאן 
נמכרות עמה, [ד]הפתוחות לכאן נמי כפתוחות לתוכה 
דמיין. וגאון ז"ל גריס לה הכי, פתוחות לכאן ולכאן 
נמכרות עמה. וגירסא מעליא הוא. וליתא לדרבי אליעזר, 
דקימא לן יחיד ורבים הלכה כרבים.#
אמר מר פתוחות לכאן ולכאן אלו ואלו נמכרות עמה 
והא תאני רבי חייא אין נמכרות עמה לא קשיא הא דרוב 
תשמישתיהו לגאו, נמכרות עמה, [הא] דרוב תשמישתיהו 
לבר. אין נמכרות עמה:#
מט. אמר מר רבי אליעזר אומר המוכר את החצר לא 
מכר אלא אוירא של חצר. אמר רבא אי 
דאמר ליה דירתא דכולי עלמא לא פליגי דבתי משמע. 
דדירתא לשון דירה הוא וכדדיירי אינשי משמע וכי פליגי 
דאמר ליה דרתא מר סבר תרביצא משמע. והוא מילוסה 
של חצר בלבד ומר סבר דרתא נמי כדדירי אינשי משמע. 
ואיכא דאמרי אמר רבא אי דא"ל דרתא דכולי עלמא לא 
פליגי דבתי נמי משמע דדרתא נמי לשון דירה הוא, 
וכדדירי אינשי משמע. כי פליגי דא"ל חצר מר סבר 
תרביצא משמע ומר סבר כחצר המשכן. שהיה המשכן 
פתוח לתוכו, כי האי גונא הוא דמקרי חצר אבל חצר 
גרידתא דלית לה בית לאשתמושי ביה לא מיקריא חצר. 
ואית דדיקי לה מדכתיב (שמות כז,יח) אורך החצר כו', 
ולא משכחת ביה מאה ברוחב חמשים אלא בהדי משכן 
וקרייה לכוליה חצר. ולא דייק, דכי קא חשיב מאה לאו 
ברוחב חמשים קא חשיב אלא אורך שבצפון ושבדרום קא 
חשיב, וכי קא חשיב ברחב חמשים לאו ברוחב מאה קא 
חשיב אלא חמשים על חמשים קא חשיב, דרחב חמשים 
בחמשים כתיב, ובחמשים החיצונים שהיו לפני המשכן 
קאי כדגרסינן בעירובין בפ' עושין פסין (כג,ב) פשטיה דקרא 
במאי כתיב אמרה תורה העמד משכן על שפת נ' כדי שיהו   
לפניו חמשים אמה ועשרים אמה לכל רוח ורוח. ואי איתיה 
להאי דוקיא לא משכחת ליה אלא לפום דרשיה דילפינן 
מיניה שיעור חצר לענין טלטול דהוי בית סאתים כחצר  
המשכן ולא (סילק) [סליק] שיעורא לבית סאתים אלא בהדי 
משכן.#
#
ואי קשיא לך מכדי לישנא דחצר משמע כחצר המשכן 
ומשמע תרביצא לחודיה, כדתנן (לעיל יא,א) אין חולקין את 
החצר עד שיהא בה ארבע אמות לזה וארבע אמות לזה, 
וכמה דוכתי דמשמע הכי ומשמע הכי, מאי שנא דיהבינן 
ליה ללוקח כחצר המשכן ולא סגיא ליה בתרביצא גרידא, 
והא קימא לן דאפילו היכא דמסייע ליה לישנא דרובא 
ללוקח לא אזלינן בתר רובא אלא המוציא מחבירו עליו 
הראיה, וכל שכן הכא דכי הדדי נינהו, דכיון דקרקע בחזקת 
בעליה קיימת הוה ליה לוקח מוציא מחבירו ועליו הראיה. 
שאני הכא, דאפילו לישנא דמשמע תרביצא מסייע ליה 
נמי ללוקח, דלא מיקרי תרביצא חצר אלא היכא דאית לה 
בית פתוח לתוכו, והכא אם תמצא לומר דלא זבין ליה אלא 
תרביצא גרידא יכול מוכר לסלוקינהו להני בתים מהתם 
לגמרי ופקע שמא דחצר מיניה, ואשתכח דלא מטי ליה 
ללוקח מידי דמקרי חצר, וכיון דאפיקתיה מלישנא 
דתרביצא אוקמיה אחצר המשכן. וכי תימא אי הכי מ"ט 
דר' אליעזר. קסבר כיון דגבי מוכר חצר מקרי מידי דמקרי 
חצר בשעת מכירה קא יהיב ליה. ורבנן סברי כיון דגבי 
לוקח לא מיקרי חצר לאו לישנא דמסייע ליה למוכר 
לחודיה הוא, וכיון דחד לישנא מסייע ליה ללוקח לחודיה 
ואידך לישנא דמסייע ליה למוכר אית ביה נמי זכותא 
ללוקח, זיל בתר ההוא לישנא דמסייע ליה ללוקח לחודיה 
וכחצר המשכן זבין ליה.#
ודוקא דאמר ליה חצר, אבל תרביצא דכולי עלמא מודו 
דתרביצא לחודיה משמע. דאפילו כשתמצא לומר דלא 
מיקרי תרביצא אלא היכא דפתיחי ליה בתי דאשתכח דאית 
ליה ללוקח נמי זכותא בהאי לישנא, כיון דכולה חצר בהדי 
תשמישין דילה לא מיקריא תרביצא כלל על כרחיך 
תרביצא לחודיה זבין ליה.#
אשתכח השתא דלא שנא אמר ליה דירתא ולא שנא 
אמר ליה דרתא, כולי עלמא לא פליגי דמכר בתים בורות 
שיחין ומערות וכיוצא בהן משאר תשמישי החצר. ואי 
אמר ליה תרביצא, דברי הכל לא מכר אלא מילוסא של 
חצר שרובו אינו מקורה והוא הנקרא אוירא. ואי א"ל חצר, 
בהא פליגי, ר' אליעזר סבר לא מכר אלא אוירה של חצר 
דתרביצא משמע, ורבנן סברי מכר את כולן כדפרישית 
במתניתין. וקימ"ל כרבנן:#
>פ:תפח <#
[סז,ב] נ. ומסקנא דאמר רבא אמר רב נחמן מכר לו 
חולסית ומצולה החזיק בחולסית 
קנה מצולה במצולה קנה חולסית. מאי חולסית ומאי 
מצולה. מקום שמוציאין ממנו חול ונקרא חולסית, ואחריו 
עומק של מים ונקרא מצולה. ואמרינן פשיטא דהא אמר 
שמואל מכר לו עשר שדות בעשר מדינות כיון שהחזיק 
באחת מהן קנה כולן. ומתמהינן הכי השתא התם סדנא 
דארעא חד הוא. כלומר עיקר קרקע עולם שכל השדות 
אדוקין בו אחד היא, וכיון דכולהו שדות חדא תשמישתא 
נינהו סדנא דארעא משוי להו לכולהו כחדא שדה, אבל 
הכא דהא תשמישתא לחוד והא תשמישתא לחוד אימא לא 
קני חדא בחזקה דאידך, דלא אלים סדנא דארעא לשווינהו 
כחד דוכתא. ואיכא לפרושי נמי התם עיקר תשמישא 
דכולהו ארעאתא חד הוא, אבל הכא דהא תשמישתא לחוד 
והא תשמישתא לחוד אימא לא קני. קמ"ל. דאפילו היכא 
דהא תשמישתא לחוד והא תשמישתא לחוד נמי קני חדא 
בחזקה דאידך. והוא שהחזיק בה לקנות אותה ואת 
חברתה. ואין צריך לומר גבי שני בתים דתרויהו חדא 
תשמישתא נינהו. ודוקא היכא דדעת אחרת מקנה אותן. 
והוא שנתן לו דמי כולן, כדאוקימנא לדשמואל בפ"ק 
דקדושין (כז,ב). וכ"ש במתנה דלא שייכי בה דמים. אבל 
במכר היכא דלא נתן לו דמי כולן לא קנה אלא כנגד 
מעותיו. וה"ה במחזיק בנכסי הגר דאין דעת אחרת מקנה 
אותן, אפילו שני בתים זה לפנים מזה החזיק באחד מהן 
לקנות את שניהן אותו קנה חבירו לא קנה, ואפילו בשתי 
שדות ומצר אחד ביניהן כדאיתא בפרק חזקת (לעיל 
נג,ב):#
#
ו. המוכר את בית הבד מכר את הים ואת הממל ואת 
הבתולות אבל לא מכר לא את העבירין ולא 
את הגלגל ולא את הקורה ובזמן שאמר לו הוא וכל מה 
שבתוכו הרי כולן מכורין רבי אליעזר אומר המוכר את 
בית הבד מכר את הקורה. קסבר לא נקרא בית הבד אלא 
על שם הקורה. ורבנן סברי אין הכי נמי מיהו בית הבד 
זבין ליה בד עצמו לא זבין ליה. וקיימא לן כרבנן. חדא 
דיחיד ורבים הלכה כרבים, ועוד דהא אסיקנא להא דרבי 
אליעזר בפירקא דלקמן (עח,ב) בשיטה, אלמא לית הלכתא 
כוותיה. (ואהיים) [והים] וממל וכולהו הנהו בגמרא מפרש 
להו כדבעינן לפרושי לקמן. #
וכי תימא מכדי כולהו מתשמישי בית הבד נינהו ולא 
סלקא תשמישתיה דבית הבד אלא בכולהו, מאי שנא ים 
וממל ובתולות דמכורין ומ"ש עבירין וגלגל וקורה דאינן 
מכורין. מסתברא דהיינו טעמא משום דלאו כל בית הבד 
שכיח ביה כולהו תשמישין דצריכי ליה, אלא איכא בית 
הבד דלא מטיא ידא דמאריה לאזמוני ביה כולהו מאני 
תשמישתיה וסמיך במקצתייהו אשאלה ואשכירות למישל 
ולמיגר מאחריני, וקים להו לרבנן דאפילו בהנך דלא מכפל 
מרייהו לזמוני ביה כולהו מאני תשמישתיה לא סגיא דלא 
מזמין בגויה ים וממל ובתולות משום דלא חשיבי וזילי 
דמיהו וטרח לזמונינהו ולא סמיך אשאלה ושכירות אלא 
בהנך דיקירי דמיהו, ואמטול הכי לא סמכא דעתיה דלוקח 
אלא אהנך תשמישין דשכיחי בכל בית הבד. הילכך הנך 
דסמכא דעתיה דכל לוקח עלייהו מזדבני, אבל שארא 
אע"ג דהוה ידע דשכיחי ביה כולהו בהאי בית הבד לא   
מזדבני, דיד בעל השטר על התחתונה ולא זבין ליה אלא 
בפחות שבתשמישין דשכיחי בבית הבד. #
וכי תימא ומאי שנא גבי בית הבד דזבין מקצת 
תשמישתיה מסתמא ואע"ג דמיטלטלי, ומאי שנא גבי בית 
וחצר ומרחץ ועיר דלא מזדבן מידי ממאני תשמישתייהו. 
מסתברא דשאני תשמישתיה דבית הבד, דכיון דלאפוקי 
משחא קאי, לא חזי לאשתמושי ביה כלל ואפילו על ידי 
הדחק אלא בהדי מאני תשמישתא. הילכך (מ)הני 
תשמישתא דשכיחי בכל בית הבד כגופיה דבית הבד דמו,  
וכי נחית לוקח אדעתא דידהו נחית, ואמטול הכי מזדבני. 
ואין צ"ל גבי שדה לענין אבנים שהן לצרכה וגבי קנים 
שבכרם שהן לצרכו דאיכא תרתי, חדא מהאי טעמא 
דאמרן, ועוד דמחתן אבנים ומוקמי קנים במקום 
תשמישייהו. ואלו בית וחצר ומרחץ ועיר כולהו מאני 
תשמישתייהו לאו מעיקרא תשמישי הדבר המכור נינהו 
אלא צורך חיותא דאינשי נינהו. תדע דכולהו לדירה 
בלחוד קיימי ואפשר למידר בהו ע"י הדחק בלא מפתח 
ובלא מכתשת ובלא ריחים. דאיפשר לאיתויי להו קימחה 
טחונה מדוכתא אחריתי. מפתח נמי לאו מעיקרא תשמישי 
דידה הוא, דכל כמה דקאי בגויה דביתא לא צריך מפתח. 
מרחץ נמי, אע"ג דלרחיצה קאי והני תשמישי כולהו 
מעיקר תשמישי המרחץ נינהו, לאו מילי דאורחיה דבעל 
המרחץ לאזמונינהו נינהו. דאי עשאו לעצמו לא מייחד ליה 
מאני תשמישתיה למשבקינהו בגויה אלא כי צריך ליה 
מייתו ליה למגו ביתיה, ואי לשכר כיון דיקירי עליה לאו 
אורחיה לאזמוני ליה מאני תשמישתיה לשוכר אלא איהו 
מוקי לנפשיה לזמן שכירותיה וכי שלים זימניה שקיל 
דידיה ואזיל.#
ומ"ש גבי בית הבד דאע"ג דעביד לשכר נמי אמרת דלא 
סגיא דלא מזמין ליה מאריה מקצת מאני תשמישתיה דזילי 
דמיהו. שאני בית הבד, דכיון דלא אפשר לאשתמושי ביה 
בני אדם הרבה בזמן אחד זה בפני עצמו וזה בפ"ע משום 
דלא מספיק להו בית הבד, אלא [אי] משתמשי ביה כחדא 
לא משתמשי ביה אלא בשתוף, לא צריך כלים הרבה ממין 
אחד. אבל מרחץ, דעביד לאשתמושי ביה כמה בני אדם 
כאחד, וכל חד מינייהו צריך לאזמוני ליה מאני כל מינא 
ומינא, טריחא ליה מילתא לבעל המרחץ לאזמונינהו משום 
דנפישי דמיהו. ועוד דכיון דתדירא תשמישתיהו עבידי 
דמתברי ומיתכרי ומגנבי. אלא כי מוגר להו בלא מאני 
תשמישתיה הוא דמוגר להו. וכיון דלאו מידי דשכיח ליה 
לבעל המרחץ ברוב מרחצאות נינהו לא קני להו, דלאו 
אדעתא דידהו קא נחית, כדברירנא טעמא גבי שאר 
תשמישי דבית הבד דלא מזדבני בהדיה. #
וכי תימא אי טעמא דמפתח דלא מזדבן בסתמא אגב 
ביתא משום דלאו מעיקר תשמישי דידה הוא, אמאי לא 
משנינן הכי אליבא דרבי מאיר. היינו טעמא דכיון דלרבי 
מאיר דאפילו במידי דאכתי לא אשתמש ביה לדבר המכור 
ואיפשר דאכתי לא צריך ליה כיון דמתקן להכי מזדבן 
בהדיה, כל שכן במידי דצריך ליה והוה משתמש ביה ואתי 
דמזדבן בהדיה:#
#
נא. הרי אמרו המוכר את בית הבד מכר את הים ואת 
הממל ואת הבתולות אבל לא מכר לא את 
העבידין ולא את הגלגל ולא את הקורה, ים טלפחא. והוא 
כלי עשוי כמין עדשה והשמן יורד מן הגת לתוכו, ולפיכך 
נקרא ים לפי שהמשקין מתכנסין לתוכו. תדע דגרסינן 
בסוף ע"ז (עה,א) הדפין והעדשין מדיחן, דאי ס"ד דעדשה 
היינו אבן של ריחים התחתונה שעליה טוחנין את הזיתים 
הויא לה כגת עצמה ואמאי סגיא לה בהדחה, והא אנן 
תנן (שם עד,ב) גת של זפת שזפתה גוי מנגבה והיא טהורה, 
וטהרות ויין נסך התם חדא מחתא מחית להו, אלא על 
כרחיך בכלי שהמשקין מתכנסין לתוכו קאי. ואשכחן לשון 
עדשה כהאי גוונא דתניא בסוף תוספת ערובין (תוספתא פ"ח 
הי"ד) אין ממלאין בעדשה בשבת, ובבראשית רבה בפרשה 
בהיותם כואבים (פ,ט) ולא יטול עדשה מלאה חמין ויתן על 
גבי כריסו בשבת. #
מאי ממל מפרכתא. והיא אבן שמפרכין בה את הזיתים 
קודם טחינה, דאי ס"ד היינו רחים העליונה הא בהדיא 
קתני לה בברייתא דלא מזדבנא. וכ"ת דילמא ברייתא 
פליגא אמתני' בהא כי היכי דפליגא גבי עבירין וגלגל 
וקורה היכא דא"ל הוא וכל מה שבתוכה, לא ס"ד, דהא 
ממל דמתניתין דפרישנא מפרכתא היינו מפרכות דקתני 
בברייתא דמכורין, ואפ"ה קתני התם דלא מכר את הריחים 
העליונה, דש"מ (נמי) [דמ]פרכתא לאו ריחים העליונה 
היא. #
בתולות כלונסות של ארז שמעמידין בהן את הקורה. 
כלומר שמכניסין אותן תחת הקורה ומעמידין אותן עליהן 
בשעה שרוצין להגביה מעל הקופות של זיתים. עבידין 
כבשי. והן כמין נשרים עבים שנותנים על גבי הזיתים 
והענבים תחת הקורה לכבשן כדי שיצא מהן היין והשמן. 
גלגל חומרתא. היא אבן גדולה שיש לה נקב באמצע כעין 
חומרתא ותוחבין לה בנקב עץ ארוך עשוי כגלגל וראשו 
תחוב בקורה בנקב מפולש, וראשו של עץ יוצא מלמעלה 
ותוחבין בו עץ בצדו מלמעלה כדי לאחוז בו ולסבבו כדרך 
שמסבבין ברחים של יד, וכל זמן שזה מסבב העץ עולה 
דרך הנקב שבקורה והאבן עולה מן העץ ומסבבת את 
הקורה. קורה קורה. כמשמעה אבל הריחים לא איירי בה 
תנא דהאי מתניתין, דכיון דתחתונה מכורה ועליונה אינה 
מכורה לא פסיקא ליה, ומילתא דפסיקא ליה קתני דלא 
פסיקא ליה לא קתני:#
#
נב. ת"ר המוכר את בית הבד מכר את הרחים ואת 
היקבים ואת המפריכות מכר את הרחים 
התחתונה אבל לא את העליונה ובזמן שאמר לו הוא וכל 
מה שבתוכו הרי כולן מכורין בין כך ובין כך לא מכר לא 
את העבידין ולא את הגלגל ולא את הקורה ולא את השקין   
ולא את המרצופין רבי אליעזר אומר המוכר את בית הבד 
מכר את הקורה שלא נקרא בית הבד אלא על שם הקורה. 
וליתה להא מתניתא לא לגבי עבידין ולא לגבי גלגל ולא 
לגבי קורה ולא לגבי שקין ומרצופין, דבהדיא קתני במתני' 
דאי א"ל הוא וכל מה שבתוכו הרי כולן מכורין, ומדלגבי 
עבידין וגלגל וקורה מהני גבי שקין ומרצופין נמי מהני. 
ודקתני נמי מכר את הריחים התחתונה דוקא במחוברת, 
אבל במיטלטלת כעליונה דמיא דאינה מכורה, דתרויהו חד 
טעמא נינהו. דכשתמצא לומר דלאו אדעתא דעליונה קא 
נחית ה"ה נמי לתחתונה היכא דמיטלטלת, דתרויהו חדא 
מלאכה הוא דמשמשי ולא סגיא ליה בחדא מיניהו לחודה. 
והאי דמזדבנא במחוברת לאו משום דדעתיה עלויה הוא 
אלא משום דמיחברא ומגופה דבית הבד היא. ואפילו 
לרבנן דפליגי עליה דרבי אלעזר במכתשת הקבועה (לעיל 
פה,ב) הנ"מ במוכר את הבית דלדירה קאי וסגיא לה דלדירה 
בלא  מכתשת, אבל בית הבד דלמטחן ביה קאי אפילו רבנן 
מודו דרחים המחוברת לקרקע בית הבד כקרקע דמיא 
דגופה דבית הבד היא. ובדין הוא דהוה ליה לפלוגי 
בתחתונה גופה, ואורחא דמילתא קתני דתחתונה אורחה 
למהוי מחוברת ועליונה מטלטלת. ועליונה אצטריכא ליה, 
סד"א כיון דמכר את התחתונה דעתיה נמי אעליונה דהא 
לא סגיא ליה בחדא מיניהו לחודה, קמ"ל דלא מהך טעמא 
דפרישנא. #
הילכך המוכר את בית הבד מכר את הים ואת הממל 
ואת הבתולות ואת הסירים שמחמין בהן מים ליתן על גבי 
זיתים כדי שיצא שמנן, ואת היקבים שהן הגתות שבה, 
כדכתיב (ישעיה טז,י) ויין ביקבים לא ידרוך הדורך, וכתיב 
נמי (יואל ב,כד) והשיקו היקבים תירוש ויצהר, ואת הרחים 
התחתונה שנותנין עליה את הזיתים בזמן שמחוברת 
לקרקע. אבל לא את העליונה, וה"ה לתחתונה בזמן שאינה 
מחוברת, ולא את העבידין ולא את הגלגל ולא את הקורה 
ולא את השקין ולא את המרצופין. ובזמן שאמר לו הוא 
וכל מה שבתוכו הרי כולן מכורין:#
#
ז. המוכר את המרחץ לא מכר את הנסרים ולא את 
הספסלים ולא את הוילאות ובזמן שאמר 
לו הוא וכל מה שבתוכו הרי כולן מכורין בין כך וב"כ לא 
מכר את המגורות של מים ולא את האוצרות של עצים. 
מאי טעמא, דהני מאני כולהו ברוב מרחצאות לאו דבעל 
המרחץ נינהו כדברירנא לעיל (סי' ו). וסופא נמי היינו 
כולהו רשותא באנפי נפשיהו נינהו, דהא לא שכיחי ברוב 
מרחצאות, ואמטול הכי חשיבו למפלג רשותא לנפשיהו, 
ומידי דחשיב למפלג רשותא לנפשיה לאו אורחיהי דאיניש 
לאדכוריה בכלל אלא בפרט. ועוד משום דלא שייך בהו 
לישנא דמה שבתוכה כלל, דהא מאבראי קיימי. דיקא נמי 
מדלא קתני לא מכר לא את המגורות של מים ולא את 
האוצרות של עצים שבתוכה כדקתני גבי חצר לענין מרחץ 
ובית הבד ש"מ. הילכך אי אמר ליה מרחץ וכל תשמישיו 
אני מוכר לך ואילין מצראנהא קני כדבעינן למימר קמן. 
ואי לא א"ל כל תשמישיו ומצר ליה מצראי בראי וכתב ליה 
ולא שיירית בזבינאי אילין קדמין כלום נמי קני. ואי ליכא 
חדא מהני לא קני:#
#
נג. ת"ר המוכר את המרחץ מכר את בית הנסרים ואת 
בית היקמים ואת בית הספסלים ואת בית 
הוילאות אבל לא נסרים עצמן ולא יקמים עצמן ולא 
ספסלים עצמן ולא וילאות עצמן ובזמן שאמר לו הוא וכל 
מה שבתוכו הרי כולן מכורים בין כך וב"כ לא מכר את 
הבריכות המספקות לו מים בין [סח,א] בימות החמה בין 
בימות הגשמים ולא בית כינוס העצים ואם א"ל מרחץ וכל 
תשמישיו אני מוכר לך הרי כולן מכורין. נסרים, דיתבין 
עליהו בבית המרחץ בבתים הפנימים לאגוני עליהו מחום 
הקרקע, אי נמי דלא ליטנפו. יקמים, כובי דמזמני בהו מיא 
קמי כל חד וחד. ספסלים, דיתבי עליהו אבראי בחצר 
המרחץ. וילאות, כעין מסך הנקרא וילון שתולין אותן 
להפסיק בהן בשעת הפשט בגדים ולבושן ובשעת רחיצת 
כל הגוף כשהן יוצאין. #
וטעמא דכולהו הני כדפרישנא במתניתין דלאו אורחיה 
דבעל המרחץ לאזמוני ביה מאני תשמישא משום דיקירי 
דמיהו עילויה, אלא שוכר הוא דמוקים לנפשיה לזמן 
שכירותיה, ואשתכח דרוב מרחצאות לא שכיחי בהו מאני 
תשמישתא לבעל המרחץ. ואי נמי מתרמי דלהוו דבעל 
המרחץ כי נחית לוקח למאי דשכיח ברוב מרחצאות הוא 
דנחית. אבל בתי דקימי לאצנועי בהו כל הני מעיקר 
המרחץ נינהו, דאי לא הוי ליה לשוכר דוכתא לאצנועי ביה 
כל הני תשמישי דצריכי ליה למרחץ לא אגר ליה. וטעמא 
דמגורות של מים ואוצרות של עצים, דאע"ג דלא סגיא 
ליה למרחץ בלא מים ובלא עצים מיהו מגורות ואוצרות 
מיהת לאו מעיקר המרחץ נינהו, דכמה מרחצאות דלית 
בהו הכי אלא זבני בכל יומא מאי דצריך ליומיה, אי נמי 
דאגרי מאן דמיתי להו, וכיון דלאו מילי דשכיחי ברוב 
מרחצאות נינהו לא מזדבני. אי נמי טעמא דהני משום 
דקימי אבראי ולא שייך בהו לישנא דכל מה שבתוכו 
כדברירנא במתני'. #
וסופא  דקתני ואם א"ל מרחץ וכל תשמישיו אני מוכר 
לך הרי כולן מכורין, לא מיתוקמא אלא כגון דא"ל ואילן 
מצראי מצראנהא, דמשמע דכי איכוון לממצר ליה מצרי 
אפילו למצרי תשמישי נמי איכוון, והוא דקימי תשמישי 
ביני מצרי דמצר ליה כדאסיקנא לקמן גבי בית הבד וכל 
תשמישיו. ודוקא נמי דא"ל וכל תשמישיו, אבל א"ל מרחץ 
ותשמישיו אע"ג דכתב ליה נמי ואילן מצראנהא לא קני, 
דאיכא למימר דאבית הנסרים ובית היקמים וכיוצא בהן 
קאמר, דאע"ג דהנך אפי' בסתמא נמי מזדבני איכפל 
לפרושינהו לרוחא דמילתא דשופרא דשטרא הוא, 
כדברירנא גבי המוכר את החצר לענין מרחץ ובית הבד 
שבתוכה. תדע דהא לא מיתוקמא הא מתניתא אלא בדאמר 
ליה ואילין מצראנהא, ואפילו הכי טעמא דאמר ליה מרחץ 
וכל תשמישיו, הא לאו הכי לא קני:#
#
נד. ההוא דא"ל לחבריה בית הבד וכל תשמישיו אני 
מוכר לך הויאן הנהו חנואתא אבראי דהוו   
שטחי בהו שומשמי, ליבושינהו ממיא דנפלי עליהו 
ולמטחנינהו בבית הבד, אתא לקמיה דרב יוסף א"ל תנינא 
מרחץ וכל תשמישיו אני מוכר לך הרי כולן מכורין א"ל 
אביי והא תאני ר' חייא אין כולן מכורין אמר רב אשי 
חזינא אי א"ל בית הבד וכל תשמישיו אני מוכר לך ואילן 
מצראנהא קני ואי לא לא קני. הדין הוא גירסא דגאון 
ז"ל. אבל רובא דנוסחי, אתא לקמיה דרב יוסף א"ל תנינא 
בית הבד וכל תשמישיו אני מוכר לך הרי כולן מכורין. 
וגירסא קמא דיקא, דלהכי איתינן ליה להאי עובדא דבית 
הבד גבי מתניתין דמרחץ ולא אייתינן ליה גבי מתניתא 
דבית הבד, משום דמיתי ליה ראיה ממתניתא דמרחץ, 
דקתני מרחץ וכל תשמישיו אני מוכר לך הרי כולן מכורין, 
וה"ה לבית הבד וכל תשמישיו, דחד טעמא נינהו. #
א"ל אביי והא תני רבי חייא אין כולן מכורין, ודרבי 
חייא נמי כי תניא גבי מרחץ  תניא, וה"ה לבית הבד. מיהו 
מימריה דרב אשי כי אתמר גבי בית הבד דאיתרמי ביה 
עובדא הוא דאתמר, וה"ה למרחץ, דאי א"ל בית הבד וכל 
תשמישיו אני מוכר לך ואילן מצרנהא דמוכחא מילתא 
דלממצר ליה תשמישיו נמי קא מיכוון קני ליה לתשמישי 
דקימי ביני מצרי, ואי לא אע"ג דא"ל בית הבד וכל 
תשמישיו אני מוכר לך ומצר ליה לבית הבד מצרי בראי 
ואשתכח דקימי הנך תשמישי ביני מצרי, לא קני, דאימור  
מצרים הרחיב לו והאי דא"ל וכל תשמישיו אתשמישי 
דקימי בגויה דבית הבד קאמר ליה. ומתניתא נמי הכי 
מיתרצן, דקמיתא דקתני מכורין בדאמר ליה ואילן 
מצראנהא, (וכרבי) [ודרבי] חייא דלא אמר ליה ואילן 
מצראנהא.#
ומסתברא דה"מ דלא כתב ליה ולא שיירית בזבינאי 
אילין קדמי כלום. אבל כתב ולא שיירית בזבינאי אילין 
קדמי כלום, אע"ג דלא מוכחא מילתא דמצר ליה הני מצרי 
אלא לבית הבד, קני להו לתשמישי דביני מצרי. דלא גרע 
האי לישנא דכל תשמישיו דמסייע ליה ללוקח לגבי 
תשמישיו טפי מלישנא דמיעוטא דקרו לה לבירה נמי בית 
דמסייע ליה ללוקח לעיולה לה לבירה בכלל זביני דבית 
(לעיל סא,ב). דהשתא התם דלא מסייע ליה ללוקח אלא 
לישנא דמיעוטא אמרינן כי איכוון לממצר ליה כולה בירה 
הוא דאיכוון לממצר ליה, הכא דמסייע ליה לישנא דרובא 
דלא קרו כל תשמישיו אלא לכולהו לא כל שכן דלא 
אמרינן אתשמישי גואי בלחוד קאמר, דכיון דאהנו מצרי 
בראי לסיועי לישנא דמיעוטא כל שכן דאהנו לסיועי 
לישנא דרובא. #
והוא הדין בשאר מילי, היכא דאמר ליה בית וכל 
תשמישיו אני מוכר לך, דאי אמר ליה ואילין מצרנהא 
דמשמע אפילו אמצרי דתשמישי, אי נמי דכתב ליה ולא 
שיירית בזבינאי אילין קדמי כלום קני  כולהו תשמישין 
דחזו ליה. והוא דקימי ביני מצרי, כגון החדר והיציע 
הפתוחין לבית המכור, וה"ה בחצר לענין חנויות הפתוחות 
לכאן ולכאן אע"ג דרוב תשמישתיה לבר. לאפוקי מרחץ 
ובית הבד אע"ג דלא פתיחי לגוה, דכיון דלא מתשמישי 
החצר נינהו לא מהני בהו לישנא דכל תשמישיו כי היכי 
דלא מהני ביה לישנא דכל מה שבתוכה. וכל שכן 
בתשמישי דפסיקי מיניהו לגמרי מחמת דלא פתיחי לגויהו 
כלל. #
והוא הדין אפילו באפתא דקיימא בחלל הבית המכור 
היכא דלא פתיחא לגויה כלל, ואין צריך לומר ליציע וחדר 
היכא דלא פתיחי לגויה, דהני כולהו לאו מתשמישי הדבר 
המכור נינהו. ולאפוקי אוצר שתחת הבית ועלייה שעל גבי 
תקרת הבית, דאע"ג דמתשמישי דביתא נינהו לאו ביני 
מצרי דמצר ליה קימי אלא ביני עומקא ורומא דמצרי 
קיימי. וכל שכן בבור ודות ומחילות שבבית דאיכא תרתי, 
חדא דלאו מתשמישי הבית נינהו דהא תשמישתא לחוד 
והא תשמישתא לחוד, ועוד דלאו ביני מצרי קימי אלא 
ביני עומקא דמצרי קימי. #
ואפי'  היכא דמצר ליה מצרי דמזבן עומקא ורומא נינהו 
מסתמא בהדיהו כגון חצר וכיוצא בה, התם הוא דכיון 
דטפלין לגבי חצר בטלי לגבה ודעתיה דמוכר ולוקח בהני 
זביני עלויהו ומסתמא אפילו עומקא ורומא משמע, אבל 
לענין מקנא מאי דאיכא ביני מצרי מצרים המוכיחין בעינן. 
דלא מיבעיא כשתמצא לומר דלא מצר ליה מינה אלא מן 
הקרקע ועד התקרה דלא קני מכח הני מצרי אלא מאי 
דקאי ביני ביני, אלא אפילו כשתמצא לומר דכי מצרא 
להאי חצר בשמא דפלניא נהליה מתהומא ועד רקיעא 
מצרה, לא קני לוקח מאי דקאי ביני עומקא ורומא בהכי, 
דאימור כי איכוון לממצר ליה מינה חצר גופא בלחוד הוא 
דאיכוון לממצר ליה דהוא נינהו דמקרי חצר, דאלו עומקא 
ורומא לחודיה לא מקרי חצר. #
והא דמיא לההיא דתנן בפרק שבועת הפקדון (שבועות 
לו,ב) אנסת ופתית את בתי והוא אומר לא אנסתי ולא 
פתיתי משביעך אני ואמר אמן חייב ורבי שמעון פוטר 
שאינו משלם קנס על פי עצמו אמרו לו אע"פ שאינו משלם 
קנס על פי עצמו משלם בשת ופגם על פי עצמו, ומסקנא 
התם (לח,ב) לדברי רבי שמעון קנס הוא תובע לדברי חכמים 
אף בשת ופגם הוא תובע, במאי קא מפלגי רבי שמעון סבר 
לא שביק איניש מידי דקיץ ותבע מידי דלא קיץ ורבנן 
סברי לא שביק איניש מידי דכי מודי ביה לא מיפטר ותבע 
מידי דכי מודי ביה מיפטר. דש"מ דאי לאו דאי מודי ביה 
מיפטר הוה מודו ליה רבנן לרבי שמעון דלא שביק איניש 
מידי דקיץ ותבע מידי דלא קיץ, ואע"ג דכי טעין ליה אנסת 
ופתית את בתי כולהו משמע מסתמא אמרינן מידי דחביב 
עליה טפי לחודיה קא תבע. הכא נמי, אע"ג דמסתמא כי 
מצר ליה חצרו של פלוני מתהומא ועד רקיעא משמע כי 
איכוון לממצר ליה מינה גופה דחצר בלחוד הוא דאיכוון 
לממצר ליה, דיד בעל השטר על התחתונה וקרקע בחזקת 
בעליה קימת. #
והני מילי בתשמישי [מ]קרקעי אבל מטלטלי כגון 
העבידין והגלגל והקורה שבבית הבד והנסרים והספסלים 
ויקמים   והוילאות שבמרחץ וכיוצא בהן, היכא דאמר ליה 
הוא וכל תשמישיו, איפכא מסתברא. דאי אמר ליה ואילין 
מצרנאה משמע דלממצר תשמישי נמי קא מיכוין, לא 
מהני בהו לישנא (דעומקא) דכל תשמישיו, דמוכחא מילתא 
דכי איכוון לתשמישי מקרקעי דמהנו בהו מצרי הוא 
דאיכוון. ואי לא אמר ליה ואילין מצרנהא, כל היכא דהוי 
מתשמישי הדבר המכור מהני ביה לישנא דכל תשמישיו, 
דעד כאן לא פליגי רבנן עליה דרבי מאיר דאמר מכר כרם 
מכר תשמישי כרם אלא בסתם, אבל במפרש הוא וכל 
תשמישיו אפילו רבנן מודו דכי קא מזבין אדעתא דהכי קא 
מזבין, דלא גרע מלישנא דהוא וכל מה שבתוכו דמהני בין 
בחצר בין בבית הבד בין במרחץ ולא אמרינן אמקרקעי 
בלחוד קאמר, הכא נמי לענין לישנא דכל תשמישיו נמי חד 
דינא הוא. #
ולא תימא הני מילי בדקיימי בגויה בשעת מכירה, אלא 
אפילו היכא דלא קיימי בגויה בשעת מכירה, אקני ליה 
באנפא דקני בין במקרקעי בין במטלטלי, קני ליה לבית 
הבד או למרחץ וקני להו לתשמישי דידיה כל היכא 
דאיתניהו. דהא לאו מכח לישנא דכל מה שבתוכו קא זכי 
בהו אלא מכח לישנא דכל תשמישיו קא זכי בהו, דמשמע 
כל היכא דאיתנהו. ודוקא הנך דרגיל בהו גופיהו בהאי בית 
הבד או בהאי מרחץ המכור, אבל תשמישי דלא רגיל בהו 
גופיהו לדבר המכור אע"ג דמתקני לתשמישתיה לא מהני 
בהו לישנא דכל תשמישיו אלא היכא דקימי בגויה בשעת 
מכירה, דומיא דקנים ואבנים אליבא דרבי מאיר, דכל 
מידי דמזדבן בסתמא לרבי מאיר מטעמא דזבין כל 
תשמישיו הוא ניהו דמהני ביה לישנא דכל תשמישיו  
אליבא דרבנן. וכל היכא דלא אשתמש ביה לדבר המכור 
ולא קאי בגויה בשעת מכירה ליכא טעמא לאחזוקיה 
מתשמישיו, לא לאזדבוני בסתמא בהדיה אליבא דרבי 
מאיר ולא במפרש כל תשמישיו אליבא דרבנן. דאי משום 
דמתקן להכי כיון דלא אותביה בגויה איכא למימר מזומן 
היה לכך ונמלך עליו לדבר אחר. ועוד דהזמנה גרידתא כי 
האי גוונא אפי' באיסורא לאו מילתא היא, וכל שכן בממונא 
דלא אלימא לאפוקי ממונא מחזקת' דמריה. #
ואי הוו ליה שני כלים ממין אחד, אם אין בית הבד צריך 
אלא לאחד מהן לא קני מינייהו אלא חד ויד לוקח על 
התחתונה, דאיכא למימר דהאי כל תשמישיו דקאמר ליה 
לאו כולהו תשמישי דאית ליה קאמר ליה, אלא כולהו מיני 
תשמישי דאית ליה, ואוקי ממונא בחזקת מאריה. #
ואי לא קני אלא באנפא דלא קני אלא במקרקעי, קני ליה 
לבית הבד וכיוצא בהו והוו להו תשמישיה תנאה, מידי 
דהוה אארעא ודיקלי (להלן סט,ב), אע"ג דהתם קא מיירי 
בדלית ליה דיקלי והכא בדאית ליה תשמישי, ומשום דלא 
קני להו בהאי הקנאה הוא דמשוית להו תנאה, כיון דכי הוו 
תנאה משום דברירא מילתא דעייל בכלל זביני מידי דלא 
קני ליה לוקח הוא, מה לי לא קני ליה מחמת דלית ליה 
למוכר מה לי מחמת דלא אקנייה נהליה באנפא דמהני ביה, 
אידי ואידי חד טעמא הוא. ועוד ולאו קל וחומר הוא, 
השתא התם דלית ליה למוכר דיקלי אמרת הוו תנאה, 
היכא דאית ליה ומצי יהיב להו נהליה לא כל שכן דלהוו 
תנאה. הילכך אי יהיב להו נהליה מקמי זביני ואי לא 
יהיב להו ניהליה יד לוקח על העליונה, אי בעי לבטולניהו 
לזביני ולמשקל זוזי מבטיל, ואי בעי לקיומינהו אדעתא 
דמנכי ליה מן הדמים כשיעור מאי דשוו הנך תשמישי 
מכלל זביני הדין עמו, כדבעינן לברורי התם (סי' ע) גבי 
ארעא ודיקלי מדין מתנות כהונה. והני מילי דאית ליה 
תשמישי לההוא בית הבד, אבל היכא דלית ביה תשמישא 
לא אמרינן ליקני ליה לבית הבד ולהוו תשמישין תנאה 
דומיא דארעא ודיקלי, דבשלמא התם פריש ליה ארעא 
ודיקלי, אבל הכא משמע כל תשמישיו כל תשמישין 
דצריכי ליה ומשמע כל תשמישין דאית ליה, אי אית ליה 
אית ליה ואי לית ליה אימור אתשמישי דמיחברי בגויה 
הוא דקאמר ליה, דאוקי ממונא בחזקת מריה ויד בעל 
השטר על התחתונה.#
והוא הדין גבי שאר תשמישין הטפילין לדבר המכור 
כגון שק ודיסקיא וכומני לגבי חמור וצמד לגבי בקר, וה"ה 
בעבדים ומרצופין לגבי ספינה, ואפילו דוגיה. תדע דהא 
למאן דאמר דמזדבנא בסתמא מטעמא דכל תשמישה זבין 
הוא הילכך כולהו בין לענין מקנא היכא דאקני ליה בהקנאה 
דמהניא בכולהו בין למהוי תנאה היכא דאקני ליה בהקנאה 
דלא מהניא בכולהו כי דינא דעבידין וגלגל לגבי בית הבד 
נינהו. ודוקא בהנך תשמישי דאית ליה בדבר המכור, אבל 
בתשמישי דלית ליה, כיון דאיכא למתלי בתשמישי 
דמזדבני בסתמא ולרוחא בעלמא, לא תלינן בתשמישי 
דלית ליה למהוי תנאה דיד בעל השטר על התחתונה. והני 
מילי בתשמישי דלא גמרה מלאכת הדבר המכור אלא 
בגויהו, כגון הני כולהו דאמרן, וה"ה גבי בית וחצר לענין 
מפתח וכיוצא בו, אבל שאר מיני תשמישין דבית וחצר 
כגון מטה ושלחן וכרים וכסתות ומכתשת המטלטלת 
וכיוצא בהן, הני תשמישי כולהו תשמישי הגוף נינהו ולאו 
תשמישי דבית וחצר, ואמטול הכי לא מהני בהו לישנא 
דכל תשמישיו, לבד מרחים העליונה, דכיון דתחתונה 
מכורה כבית דמיא, וכיון דאמר ליה כל תשמישיו עליונה 
נמי מתשמישי הדבר המכור היא, וכן אתה אומר בבוכאנא 
לגבי מכתשת הקבועה, וכן כל כיוצא בהן:#
#
ח. המוכר את העיר מכר בתים בורות שיחין ומערות 
ומרחצאות ושובכות ובית הבדין ובית 
השלהין אבל לא את המטלטלין ובזמן שאמר לו היא וכל 
מה שבתוכה אפילו היה בה בהמה ועבדים הרי כולן 
מכורין רשב"ג אומר המוכר את העיר מכר את הסנטר. 
מאי שלהין, באגי, והן שדות הלבן. ומאי סנטר, בר 
מחוניאתא, והוא העבד הבקי בגבולות השדות. וטעמא 
דכולהו הני, דכיון דרוב עירות אית בהו בתים בורות   
שיחין ומערות מרחצאות ושובכות בית הבדים ובית 
השלהין וגנות פרדסים. ועוד, דכולהו מצרכי העיר נינהו, 
הרי הן מגופה של עיר ולפיכך נימכרין עמה. ות"ק ורשב"ג 
בהא פליגי, ת"ק סבר באגי הוא דמזדבני אבל בר 
מחוניאתא דמחוי תחומיהו לא מזדבן, ואתא רשב"ג למימר 
בר מחוניאתא נמי מזדבן, ואע"ג דלא אמר ליה היא וכל מה 
שבתוכה, דקסבר כי מזבין איניש מידי איהו וכל 
תשמישתיה מזבין. ולית הלכתא כותיה, דהא אסיקנא 
בפרק המוכר את הספינה (לקמן עח,ב) בשיטה. ועוד דקיי"ל 
יחיד ורבים הלכה כרבים.#
והא דקתני בזמן שאמר לו היא וכל מה שבתוכה אפי' 
היו בה בהמה ועבדים הרי כולן מכורין ה"ה גבי כולהו 
מטלטלי, והאי דנקט בהמה ועבדים רבותא קמ"ל דאפי' הני 
דנידי מזדבני וכ"ש [הני] דלא נידי. ומדאיכפל לאשמועינן 
הכי גבי עיר ולא אשמועינן הכי גבי חצר, ש"מ דגבי חצר 
אפי' אמר לו היא וכל מה שבתוכה והיו בה מטלטלין 
ובהמה ועבדים לא מכר לא את הבהמה ולא את העבדים, 
כדברירנא טעמא גבי מתניתין דהמוכר את החצר (לעיל סז,א 
סי' ה):#
#
נה. והא דתנן המוכר את העיר לא מכר את המטלטלין 
ובזמן שאמר לו היא וכל מה שבתוכה הרי כולן 
מכורין, טעמא דאמר ליה הכי הא לאו הכי לא מזדבני, 
אמר ליה רב אחא בריה דרב אויא לרב אשי שמעת מינה 
עבדא כמטלטלי דמי דאי כמקרקעי דמי מסתמא נמי 
לזדבן. דהא מתשמישי העיר הוא. אמר ליה ואלא מאי 
כמטלטלי דמי מאי אפילו דמשמע רבותא, אפילו הני 
דלאו כשאר מטלטלי דבגוה נינהו, אלא מאי אית לך 
למימר שאני בין מטלטלא דניד למטלטלא דלא ניד, 
ואמטול הכי קתני אפילו, [אפילו] תימא עבדא כמקרקעא 
דמי שאני בין מקרקעא דניד למקרקעא דלא ניד. ואמטול 
הכי לא מזדבן אגב ארעא:#
#
נו. תנן רבן שמעון בן גמליאל אומר המוכר את העיר 
מכר את הסנטר. מכלל דת"ק סבר לא מכר את  
הסנטר. מאי סנטר הכא תרגימו בר מחוניאתא. והוא עבד 
שיודע כל גבולי העיר. שמעון בן אבשלום אומר באגי והן 
שדות הלבן. מאן דאמר בר מחוניאתא לטעמיה דרשב"ג 
מזדבן כל שכן באגי מאן דאמר באגי אבל בר מחוניאתא 
אפילו רשב"ג מודי דלא מזדבן. וקימא לן כהכא תרגימו, 
דיחיד ורבים הלכה כרבים. אשתכח השתא דבאגי דכולי 
עלמא מזדבני, כי פליגי בבר מחוניאתא, ת"ק סבר לא 
מזדבן מסתמא, רשב"ג סבר מזדבן, וקימא לן כתנא קמא:#
#
נז. תנן ובית הבדין ובית השלחין סברוה מאי שלחין 
באגי דכתיב ושולח מים על פני חוצות. אבל בר 
מחוניאתא לא מזדבן. בשלמא למאן דאמר מאי סנטר בר 
מחוניאתא היינו דקאמר ת"ק באגי דמזדבני בר מחוניאתא 
לא מזדבני אלא למאן דאמר באגי ת"ק נמי הכי קאמר. 
מי סברת מאי שלחין באגי לא מאי שלחין גנוניאתא 
דכתיב שלחיך פרדס רמונים אבל באגי לא מזדבני ואתיא 
כרשב"ג למימרא דאפילו באגי נמי מזדבני. אבל בר 
מחוניאתא דכולי עלמא לא מזדבן. איכא דאמרי סברוה 
מאי שלחין גנוניאתא דכתיב שלחיך פרדס רמונים, אבל 
באגי לא מזדבני. בשלמא למאן דאמר סנטר באגי היינו 
דקאמר ת"ק גנוניאתא מזדבני באגי לא מזדבני ואתא 
רשב"ג למימר אפילו באגי נמי מזדבני [סח,ב] אלא 
למאן דאמר בר מחוניאתא אמר ת"ק באגי דלא מזדבני 
ומהדר ליה רשב"ג בר מחוניאתא מזדבן. מי סברת מאי 
שלחין גנוניתא לא מאי שלחין באגי דכתיב ושולח מים על 
פני חוצות אבל בר מחוניאתא לא מזדבן ואתא רשב"ג 
למימר דאפילו בר מחוניאתא נמי מזדבן.#
ושמעינן מינה דלטעמיה דמאן דאמר מאי סנטר בר 
מחוניאתא, דהאי שלחין דקתני ת"ק המוכר את העיר מכר 
את בית השלחין היינו באגי וכל שכן גנוניאתא, דלמאן 
דאמר באגי מזדבני כל שכן גנוניאתא. ממאי, מדדחינן מי 
סברת מאי שלחין באגי לא מאי שלחין גנוניאתא אבל באגי 
לא מזדבני, ואמרינן נמי סברוה מאי שלחין גנוניאתא אבל 
באגי לא מזדבני, דשמעת מינה דגנוניאתא פשיטא לן 
דמזדבני טפי מינה דבאגי, וממילא שמעת דלמאן דאית 
ליה דבאגי מזדבני כל שכן גנוניאתא, וכי פליגי בבר 
מחוניאתא, ת"ק סבר לא מזדבן ורשב"ג סבר מזדבן. וקי"ל 
כת"ק:#
#
נח. ת"ש דתניא ר' יהודה אומר סנטר מכור 
אנקלומוס [אינו מכור]. מאי אנקלמוס ספרא 
דמתא, ולשון קולמוס הוא. מאי לאו מדאנקולמוס גברא 
סנטר נמי גברא. ודחינן מידי אריא הא כדאיתיה והא 
כדאיתיה. אנקולמוס גברא וסנטר באגי. והכי נמי 
מסתברא דהאי סנטר דקאמר רבי יהודה באגי הוא דקתני 
סופא דהאי בריתא אבל לא את שיריה ולא את בנותיה ולא 
את החורשין המוקפין לה ביברין של חיה ושל עופות הרי 
אלו נמכרין עמה והוינן בה מאי שיריה ביזלי מאי ביזלי 
א"ר אבא פיסקי באגי פיסקי באגי הוא דלא מזדבני הא 
באגי גופייהו מזדבנו. בשלמא למאן דאמר סנטר באגי 
היינו דקתני סופא אבל לא את שיריה דהיינו פיסקי באגי 
אבל באגי גופייהו מזדבני והיינו סנטר דקתני רישא מכור 
אבל בר מחוניאתא לא מזדבן אלא אי אמרת האי סנטר 
דקתני רישא מכור בר מחוניאתא היכי מצינן למימר 
דפיסקי באגי הוא דלא מזדבני והיינו סנטר דקתני רישא 
מכור אבל בר מחוניאתא מזדבן השתא פיסקי באגי לא 
מזדבני בר מחוניאתא לא כל שכן. ודחינן מי סברת רבי 
יהודה כרשב"ג סבירא ליה לא רבי יהודה כרבנן סבירא 
ליה. כלומר לעולם אימא לך מאי סנטר בר מחוניאתא ומי 
סברת רבי יהודה כרשב"ג סבירא ליה דאמר סנטר מכור 
כי היכי דתיקשי לך השתא פיסקי באגי לא מזדבני בר 
מחוניאתא לא כל שכן, לא, רבי יהודה כרבנן סבירא ליה 
דאמר סנטר אינו מכור. והא דקתני רבי יהודה אומר סנטר 
מכור   אתמוהי קא מתמה, סנטר מכור אנקולמוס אינו 
מכור, והא תרויהו גברי נינהו וחד דינא אית להו, וכי היכי 
דאנקולמוס אינו מכור סנטר נמי אינו מכור. דש"מ דטעמיה 
דר' יהודה דל"ש סנטר דהוא בר מחוניאתא ול"ש אנקולמוס 
ול"ש פיסקי באגי, כיון דמיפלגי ממאתא לא מזדבני, אבל 
באגי גופייהו מזדבני. #
וש"מ דל"ש סנטר דהוא בר מחוניאתא ולא שנא 
אנקולמוס שהוא סופר העיר אינו מכור. וכן לא את שיריה 
דאינון פיסקי באגי, לא את בנותיה ולא את החורשין, והן 
היערים המוקצין ממנה. אבל המוקצין לה מזדבני כדבעינן 
למימר קמן. ביברין של חיה ושל עופות הרי אלו נמכרין 
עמה, והוא דנגיה קיהו לגאו, כלומר שפתח הביבר כלפי 
פנים דהיינו כלפי העיר, אבל אם היה כלפי חוץ אין 
נמכרין עמה:#
#
נט. תניא המוכר את העיר לא מכר את בנותיה רבן 
שמעון ב"ג אומר מכר את בנותיה. וקי"ל 
כרבנן:#
#
#
ס. א"ר ביברין של חיה ושל עופות ושל דגים הרי אלו 
נמכרין עמה ורמינהי היו לה בנות אין נמכרות 
עמה היה לה חלק אחד בים וחלק אחד ביבשה אין נמכרין 
עמה. והאי חלק אחד בים וחלק אחד ביבשה אין נמכרין 
עמה (והאי חלק אחד בים וחלק אחד ביבשה) [או] או קתני, 
חלק אחד בים או חלק אחד ביבשה ורובה בים אין החלקים 
הללו שהן מיעוטה נמכרין עמה. ביברין של חיה ושל 
עופות הרי אלו אין נמכרין עמה לא קשיא הא דנגיה קיהו 
לגאו הא דנגיה קיהו לבר. כלומר כאן שפתח הביברין 
פתוח כלפי פנים דהיינו כלפי העיר, נמכרין עמה. ומקשינן 
והא קתני ולא את החורשין המוקצין לה. אלמא אע"ג 
דמוקצין לה דמשמע דמתשמישי האי מתא נינהו אין 
נמכרין עמה, ואם כן גבי ביברין כי הוי נגיה קיהו לגאו 
כלפי העיר נמי אמאי נמכרין עמה. ופריק אימא המוקצין 
הימנה. כלומר שקרובין ונוחין לעיר אחרת יתר מזו, 
דמוכחא מילתא דלאו מתחומי העיר הזאת נינהו. מידי 
דהוה אנגיה קיהו לבר דמוכחא מילתא דלאו מתשמישי 
האי מתא נינהו. אבל חורשין המוקצין לה נמכרין עמה:#
#
#
ט. המוכר את השדה מכר את האבנים שהן לצרכה ואת 
הקנים שבכרם שהן לצרכו ואת התבואה 
המחוברת לקרקע ואת מחיצת הקנים הפחותה מבית רובע 
ואת השומרה העשויה בטיט ואת החרוב שאינו מורכב  
ואת בתולת השקמה אבל לא מכר את האבנים שאינה 
לצרכה ואת הקנים שבכרם שאינן לצרכו ולא את התבואה 
התלושה מן הקרקע ובזמן שאמר לו היא וכל מה שבתוכה 
הרי כולן מכורין בין כך ובין כך לא מכר לא את מחיצת 
הקנים שהיא בית רובע ולא את השומירה שאינה עשויה 
בטיט ולא את החרוב המורכב ולא את סדן השקמה. 
#
ולא את הבור ולא את הגת ולא את השובך בין חריבין 
בין ישובין. מאי אבנים שהן לצרכה, אבני דאכפי, והן 
אבנים גדולות שמניחין אותן על עיקרי הענפים באילן 
שמשיר פירותיו. והוא דמחתן עליהו בשעת מכירה. ואת 
הקנים שבכרם שהן לצרכו, מאי עבידתיהו, אלו קנים 
המחולקין שמעמידין אותן תחת הגפנים, והוא דמשפו 
ומוקמי התם בשעת מכירה. וכבר פרישנא טעמיהו גבי 
מתני' דבית הבד (לעיל סז,ב סי' ו). ואת מחיצת הקנים שהיא 
פחותה מבית רובע, דלא חשיבה באנפי נפשה ומכלל 
השדה היא ואמטול הכי מזדבנא. ואת השומירה העשויה 
בטיט, דשיעי דפנות דידה בטינא, דכיון דקביעא מגופה 
דארעא חשיבא ומזדבנא. ואת החרוב שאינו מורכב, דלא 
חשיב באנפי נפשיה והוה ליה כשאר אילני דארעא ואמטול 
הכי מזדבנא. ואת בתולת השקמה, דלא חלפי עלה שבע 
שני מכי קדחא בארעא כדתנן (ב"מ קט,א)  המקבל שדה 
מחבירו לשנים מועטות לא יזרענה פשתן ואין לו בקורת 
שקמה, קבלה ממנו לשבע שנים זורעה שנה ראשונה פשתן 
ויש לו בקורת שקמה, דשמעת מינה דבבציר משבע שני 
לא חזי למיקץ מיניה קורות דאכתי לא גדלי כל צרכייהו, 
ואמטול הכי לא חשיבא באנפי נפשה ומזדבנא אגב ארעא. 
#
אבל לא מכר לא את האבנים שאינן לצרכה, דלא מחתן 
אכפי בשעת מכירה, ואף ע"ג דמתקנן להכי. ולא את הקנים 
שבכרם שאינן לצרכו, דלא מוקמי תחת גופני בשעת 
מכירה ואע"ג דמשפו להכי. ולא את התבואה התלושה מן 
הקרקע. ובזמן שאמר לו היא וכל מה שבתוכה הרי כולן 
מכורין. בין כך ובין כך לא מכר לא את מחיצת הקנים 
שהיא בית רובע, דכארעא באנפי נפשה חשיבא, ולא מהני 
בה לישנא דכל מה שבתוכה אלא היכא דליכא למיתלי 
במידי אחרינא דלא חשיב באנפי נפשיה, מידי דהוה 
אמרחץ ובית הבד לגבי חצר. ולא תימא דוקא נקט מחיצת 
הקנים דקימא על שפת השדה כעין מחיצה לחוץ בינה ובין 
רשות הרבים או בינה ובין חברותיה, הילכך לא שייך בה 
לישנא דמה שבתוכה, אלא אפילו קימא בי מצעי דשדה 
וקאמר ליה היא וכל מה שבתוכה, כיון דהויא בית רובע לא 
מזדבנא. והא דנקט מחיצת הקנים רישא אצטריכא ליה, 
דאע"ג דקיימא בסוף השדה כי הויא פחותה מבית רובע 
מסתמא נמי מזדבנא, ואידי דנקט רישא מחיצת הקנים נקט 
סיפא נמי מחיצת הקנים. #
ולא את השומרה שאינה עשויה בטיט, דלא שיעי דפנות 
דידה בטיט, הילכך לא קביעא ולאו כי גופא דארעא דמי, 
ואמטול הכי לא מזדבנא כדבעינן לברורי טעמא לקמן. ולא 
את החרוב המורכב, דחשיב באנפי נפשיה ואית ליה שם 
באנפי נפשיה ולא הוי טפל לגבי שדה. וכן סדן השקמה בר 
שבע שני כדברירנא דחשיב באנפי נפשיה ואמטול הכי לא 
מזדבני. דלא מהני לישנא דכל מה שבתוכה אלא במידי 
דהוי טפל לגבי שדה, אבל הני אע"ג דלא שייר להו קרקע 
הצריך להן כיון דאית להו שם באנפי נפשיהו לא מזדבני 
בהאי כללא אגב ארעא אלא הכא דליכא למיתלי במידי 
אחרינא כדברירנא טעמא גבי חצר. #
ולא את הבור ולא את הגת ולא את השובך בין חריבין 
בין ישובין, בין שהבור מלא מים והגת מלאה ענבים 
והשובך מלא יונים בין שהם חריבין, דהא תשמישתא לחוד 
והא תשמישתא לחוד וכרשותא אחריתי באנפי נפשה 
דמיאן. #
והא מתני' פליגי בה נוסחי, איכא דתנא רישא את 
השומרה העשויה בטיט דמכורה ואע"ג דלא אמר ליה 
היא וכל מה שבתוכה כדאמרן, ואיכא נוסחי דתנו איפכא, 
רישא תאנו שאינה עשויה בטיט דמכורה וסיפא תנו 
העשויה בטיט דאינה מכורה ואע"ג דאמר ליה היא וכל מה 
שבתוכה. ומסתברא כנוסחא קמא, דאלו לנוסחא בתרא 
קשיא טובא, דאדרבא איפכא מסתברא, העשויה בטיט הוא 
דבעיא מהוי מכורה, דכיון דעשויה בטיט ודאי לאו 
לטלטולה עבידא אלא אדעתא דמשבקה התם עבידא 
וכגופא דארעא דמיא ומזדבנא אגב ארעא, ואלו שאינה 
עשויה בטיט איכא למימר דלטלטולה עבידא ולאו כגופא 
דארעא דמיא ודינא הוא דלא תזדבן אגב ארעא וכי תימא 
הני טעמי דכי שיעא בטינא לא מזדבנא משום דחשיבא 
ואלו היכא דלא שיעא כיון דלא חשיבא מזדבנא, הא ניחא 
היכא דלא אמר ליה היא וכל מה שבתוכה, אלא היכא 
דאמר ליה היא וכל מה שבתוכה כי שיעא בטינא נמי אמאי 
לא מזדבנא. אי משום דחשיבא, מי חשיבא טפי מתבואה 
התלושה מן הקרקע דאפילו אית בה כמה כורין כי אמר ליה 
היא וכל מה שבתוכה מזדבנא וכל שכן שומרה העשויה 
בטיט דלא שויא (פולר) [כולי האי]. ועוד קל וחומר, ומה 
תבואה דברירא מילתא דלאו למשבקה התם עקרה ולאו כי 
גופא דארעא דמיא כי אמר ליה היא וכל מה שבתוכה 
מזדבנא, שומרה העשויה בטיט דמוכחא מילתא דלמשבקה 
התם הוא דעבידה וכגופא דארעא דמיא לא כל שכן. #
וכי תימא דילמא היינו טעמא דכי עשוייה בטיט דאינה 
מכורה משום דכבית דמיא והויא לה רשותא אחריתי 
באנפי נפשיה, הילכך אע"ג דאמר ליה היא וכל מה 
שבתוכה אינה מכורה רשות בפני עצמה, מידי דהוה אבור 
וגת ושובך, ומידי דהוה נמי אמרחץ ובית הבד לגבי חצר, 
אם כן דוכתא דקיימא ביה שומרה נמי לא ליזדבן. וכי 
תימא הכי נמי, מדאמרי' בגמרא גבי שומרה אבבא דסופא 
דאינה מכורה ואע"ג דמיחברא בטינא, דמשמע אע"ג 
דמיחברא בארעא, ממילא שמעת דכ"ש היכא דלא מיחברא 
בארעא בטינא, ואי ס"ד טעמא דאינה מכורה משום דפלגא 
רשותא לנפשה, איפכא מסתברא, דהיכא דמיחברא בטינא 
הוא דאיכא למימר דאינה מכורה משום דקביעא טפי ופלגא 
רשותא לנפשה. #

