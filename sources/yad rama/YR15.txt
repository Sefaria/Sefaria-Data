ועוד דאי ס"ד כיון דמהניא ביה מחאה לא יכיל לעכוביה 
עליה לגמרי, אפילו מחאה נמי לא ליבעי, דכל מידי 
דמתברר דלא הוה יכיל ההוא דקיימא עליה חזקה לעכוביה 
עליה דמחזיק בדינא לא צריך מחאה, דכי שבקיה משום 
דלא הוה יכיל לעכוביה עליה בדינא הוא דשבקיה. 
ומדחזינן דכל היכא דלא מחי ביה אית ליה חזקה ש"מ דאי 
הוה בעי האיך לעכוביה עליה מעיקרא מצי מעכיב, דאי 
לאו הכי לא הוה צריך מחאה.#
וכ"ת אי הכי כולהו נמי הרחקות דתנן במתני' דמיחייבי 
לארחוקינהו למזיקין מן הניזקין, איפכא איבעי ליה 
לאשמועינן, דמרחקינן להו לניזק מן המזיק מקמי דליתיה, 
דלא לימעטה לרשותא דחבריה מהנך תשמישי. שאני 
התם, דרשותא דחבריה לגבי הנך ניזקי כשדה שאינה 
עשויה לבורות, דלא עבידא רשותא דחבריה להנך ניזקי 
[אלא] לתשמישא אחרינא עבידא ואי ממעיט לה מתשמישא 
דהני נזקי לאו היזקא הוא.#
וכ"ת הא שדה העשויה לבורות דלנטיעה נמי קימא, וכי 
סמיך בור סמוך למצר קא ממעיט לה לארעיה דבר מצרא 
מנטיעת אילן עשרים וחמש אמה, ואפ"ה סגיא ליה 
בהרחקת שלשה טפחים. דל ארבע אמות דעבודת הכרם 
דהוה בעי לארחוקי לאילן משדה חבירו, ופלגא דאמתא 
דמיחייבינן ליה לבעל הבור לארחוקי מן המצר, פשו להו 
עשרים ופלגא דמימעטי מחמתיה דהאי בירא מנטיעת 
אילן. ותינח לר' יוסי דכיון דסבר שזה חופר בתוך שלו וזה 
נוטע בתוך שלו אשתכח דלא קא ממעיט ולא מידי, אלא 
לרבנן דאמרי מרחיקין מאי איכא למימר. לרבנן נמי לא 
קשיא, דיכלינא לאוקומי מתני' דמרחיקין בשדה שלא 
היתה קודם לכן עשויה לאילנות אלא לירקות או לתבואה 
וכיוצא בה, אבל בשדה העשויה לאילנות דכ"ע מודו דאינו 
סומך אלא לטעמיה דרבי יוסי אבל לרבנן לא. וקי"ל 
כר"י. וכ"ת לר"י (ואי) [מי] ניחא, מאי שנא אילן דפלג ביה 
ר"י ומאי שנא זרעים דמודי בהו ר' יוסי. אימר דפליג ר"י 
גבי אילן דמיירי חוץ לשלשה טפחים הסמוכין לכותל 
הבור, משא"כ בשלשה טפחים הסמוכין לכותל הבור 
דזרעים קשים לכותל כדקתני במתני' דמרחיקין את 
הזרעים מן הכותל, ומכל כותל משמע. תדע דבהדיא 
קאמרינן טעמא בגמרא (לקמן יט,ב) מפני שמחלידין את 
הקרקע ומעלין עפר תיחוח אלמא ארפויי מרפו ליה לארעא 
וכהיזקא דמרא הוא.#
וכי תימא תינח גבי גפת ומלח וסיד וסלעים ואילן 
וכיוצא בהן, אלא תנור וכירים מאי איכא למימר, הא כל 
חצר נמי לא סגיא לה בלא תנור וכירים וכשדה העשויה 
לבורות היא, והוה ליה לאשמועינן דמרחיקין את הכותל 
מן המצר שלשה טפחים. ועוד הא גבי כותל בקעה 
דלחרישה ולזריעה קימא וקתני (לעיל ב,א) אלא אם רצה 
כונס לתוך שלו ובונה, אלמא בכונס לתוך שלו סגיא, אבל 
לארחוקי מן המצר לא מיחייב, ולא מצי חבריה למימר ליה 
למחר כריבנא וזרענא ומחייבת לי לארחוקי מן הכותל. 
שאני כותל מחיצה דעביד לאפסוקי בין שתי רשויות, דלא 
מצי חד מינייהו לעכוביה אבר מצריה למבנייה מטעמא 
דממעיט לה לתשמישתיה אלא היכא דקדים תשמישיה 
דניזק כגון חלונות וכיוצא בהן, אבל לארחוקי מחמת 
תשמישא דליתיה השתא התם לא. דמכי אתברר חולקיה 
דכל חד מיניהו זכה ליה בחולקיה לאפסוקי מחולקא 
דחבריה, ואי דוכתא דמיחייבי ביה תרויהו הוא בנו ליה 
באמצע ואי לא מאן דבעי מיניהו כונס לתוך שלו ובונה, 
דאי מחייבת ליה לארחוקי הא לא מפסיק לה רשותיה 
מרשותא דחבריה דהא קא שביק ליה מרשותיה כשיעור 
הרחקה. ועוד דאם כן לקתה מדת הדין, דאי מחייבת ליה 
לארחוקי לכותל מן המצר שלשה טפחים, אשתכח דיכיל 
חבריה לאשתמושי בכולא רשותיה עד המצר מאי דבעי 
ובעל הכותל לא יכיל לאשתמושי אלא מן הכותל ולפנים 
וקא מפסדת ליה מרשותיה שלשה טפחים לבד ממקום 
הכותל. אלא ודאי ש"מ דשאני כותל מחיצה מדינא דהבא 
לסמוך בצד המצר [ו]משאר מילי.#
וכ"ת תינח כותל מחיצה וכולהו הנך, אלא גבי חלונות 
גופייהו, כי היכי דאשמעינן תנא (לקמן כב,א) דהחלונות בין 
מלמעלן בין מלמטן בין מכנגדן ד"א, לישמעינן נמי 
דמרחיקין את החלונות מאויר רשות חבירו ד"א. כדמעיינת 
בה שפיר ולא מפקת להי למתני' וגמ' דילה מפשטיהו, 
בהדיא איתמרא בין במתני' בין בגמרא דילה. מתניתין, 
דתנן (לקמן נח,ב) חלון המצרית אין לה חזקה ולצורית יש 
לה חזקה. למאי, אי להיזק ראיה דלחזקה דגופיה דחלון, 
ל"ש מצרית ולא שנא צורית היכא דאתחזיק בה אית לה 
חזקה כדברירנא התם (סי' רעא), אלא לאו לעכובי עליה 
דבעל חצר כדין החלונות. ומדקתני יש לה חזקה ואין לה 
חזקה ש"מ דלאחזוקי בחצר נמי חזקה שראה וניפיס בעי, 
דלא אשכחן חזקה ברשות אחרים ביד חזקה, דאפילו 
בחזקה שאין עמה טענה דקילא מכולהו חזקות טענת ראה 
וניפיס מיהת בעיא, דשמעת מינה דכל כמה דלא אחזיק 
יכול למחות, ואפי' היכא דליכא היזק ראיה, דהא ברירנא 
דהאי תנא לאו חזקה דהיזק ראיה אתא לאשמועינן אלא 
חזקת החלונות בחצר הוא דאתא לאשמועינן. וכיון דאפילו 
אחזיק בהיזק ראיה זימנין דלית ליה חזקה בחצר כגון מצרי 
דאית ליה חזקה לקיומיה ואע"ג דאית ביה היזק ראיה מיהו 
לית ליה חזקה בחצר, אשתכח דחזקה דחצר לאו בהיזק 
ראיה תליא אלא חזקה באנפי נפשיה היא דחמירא טפי 
מדהיזק ראיה, וכל היכא דלית ליה חזקה כל>י< #
כמה דלא אחזיק בה חזקה גמורה בין דאית בה היזק ראיה 
בין דלית בה היזק ראיה יכול לעכוביה עילויה כי היכי דלא 
תהוי ליה חזקה, דכיון דבעי חזקה חזקה בכדי לא קיימא. #
#
ופלוגתא דר' זירא ור' אילעא (שם נט,א) נמי הכי דייקא, 
דהא אמתני' קימא, וכי היכי דמתני' לאו בחלון שיש בו 
היזק ראיה דוקא קאי אלא בחלון הפתוח בתוך ד"א לאויר 
חצר חבירו קאי, בין דאית ביה היזק ראיה בין דלית ביה 
היזק ראיה, תדע מדלא איירי במתני' אלא לענין חזקה 
דהרחקה, שמעתא דר' זירא נמי בהכי קימא. וקמ"ל דלמטה 
מד"א אפילו מצרי נמי יש לו חזקה בחצר ויכול למחות בו 
שלא יפתחנו ואע"ג דלית ביה היזק ראיה כי היכי דלא 
תהוי ליה חזקה בחצר, למעלה מד"א אין לו חזקה בחצר 
וא"י למחות בו שלא יפתחנו, דאי משום דלא תהוי ליה 
חזקה בחצר הא אין לו חזקה ואי משום היזק ראיה כיון 
דלמעלה מארבע אמות הוא לית ביה היזק ראיה כדבעינן 
לברורה התם, והוה ליה זה נהנה וזה לא חיסר. ור' אילעא 
אמר אפילו למעלה מד"א אין לו חזקה ויכול למחות, 
דאע"ג דלית ביה היזקא בחצר יכול למחות בו מטעמא 
דהיזק ראיה. וממילא שמעת מינה אפי' לטעמיה דר' אילעא 
דחלון שיש לו חזקה בחצר אע"ג דלית ביה היזק ראיה יכול 
למחות כי היכי דלא תהוי ליה חזקה בחצר, דאי לאו הכי 
האי רבותא דנקט לענין א"י למחות אמאי אצטריך 
לאשמועינן גביה דאין לו חזקה, אלא לאו לאשמועינן 
רבותא כדברירנא. ועוד דאי לא אשמועינן דאין לו חזקה 
הוה אמינא האי דיכיל למחות לאו משום היזק ראיה הוא 
אלא כי היכי דלא תהוי ליה חזקה בחצר, וכגון דאית ליה 
מלבן וכדר' יהודה, קמ"ל דאין לו חזקה ואפי' הכי יכול 
למחות:#
>פ:תפח <#
#
[יח,א] כו. והא דתנן מרחיקין את הגפת ואת הזבל ואת 
המלח ואת הסיד ואת הסלעים מכותלו 
של חבירו וקא דייקינן מינה טעמא דאיכא כותל הא ליכא 
כותל סמיך ומתרצינן לה אליבא דרבא דכי ליכא כותל נמי 
לא סמיך, ליתא אלא לטעמיהו דרבנן דאית להו דאפילו 
במידי דלאו גיריה על המזיק להרחיק את עצמו, אבל לר' 
יוסי דאמר על הניזק להרחיק את עצמו לא סלקא, דהני 
כולהו לכותל הוא דמזקי כדאמרינן טעמא בהדיא דהא 
קמ"ל דהני קשו לכותל, ומשום היזקא דכותל בלחוד הוא 
דמחייבינן להו לארחוקי, וכיון דליתיה לכותל ליכא גיריה 
ולא גרמא דגיריה הילכך לא מיחייבי לארחוקי. וקי"ל 
כר"י. וה"ה גבי זרעים ומחרישה ומי רגלים ותנור דכולהו 
הני כי ליכא כותל לאו גיריה נינהו ולא גרמא דגיריה. תדע 
דהני כולהי דקא משני רבא לא כי ליכא כותל נמי לא סמיך 
לטעמייהו דרבנן בלחוד קא משני ליה ולאו לטעמא דרבי 
יוסי, דהא גבי מתני' דמרחיקין את האילן מן הבור דפליג 
עליה רבי יוסי אפילו בדאיכא בור, וקא משני רבא דכי 
ליכא בור נמי לא סמיך, למאן, אילימא לר' יוסי אפילו כי 
איכא בור נמי סמיך, אלא לאו לרבנן, וה"ה נמי בהנך דלאו 
גיריה נינהו כי קאמרינן דלא סמיך לטעמייהו דרבנן קא 
אמרינן אבל לטעמא דר' יוסי לא. וקי"ל כר"י. וכי קא 
מקשינן מיניהי עליה דרבא הכי קא מקשינן, מדרבנן נשמע 
לר"י, דכי היכי דלטעמייהו דרבנן אע"ג דסבירא להו 
במידי דלאו גיריה על המזיק להרחיק את עצמו, הני מילי 
היכא דאיתיה לניזק בההיא שעתא דקא סמיך ליה האיך 
לניזק אבל היכא דליתיה לניזק בההיא שעתא סמיך ולא 
מצי אמר ליה למחר סמיכנא ומזקת לי, לר"י נמי דאית ליה 
במידי דהוי גיריה על המזיק להרחיק את עצמו הני מילי 
היכא דבעידנא דקא חפר איתיה [לבירא דהאיך] אבל היכא 
דבעידנא דקא חפר האי ליתיה לבירא דהאיך, אע"ג [דכל 
מרא ומרא] דקא מחי קא מרפי לה לארעיה והוו להו גיריה, 
כיון דהאי היזקא לא מזיק ליה לגופא דארעא אלא מחמת 
דלא חזיא לבורות ובעידנא דקא חפר האי ליתיה לבור 
דהאיך ולאו שדה העשויה לבורות היא לא מצי אמר ליה 
למחר בעינא למסמך ולא חזיא ארעאי לבורות, ואמטול 
הכי אצטריך לפרוקי בכל חדא וחדא לטעמייהו דרבנן 
דאע"ג דליכא כותל נמי לא סמיך אפילו במידי דלאו גיריה 
דא"ל למחר מימליכנא וסמיכנא, וה"ה לטעמיה דרבי יוסי 
במידי דגיריה כגון הבא לסמוך בור בצד המצר בשדה 
העשויה לבורות דאמר ליה כל מרא ומרא דקא מחית קא 
מרפית לה לארעאי:#
#
כז. ת"ש לא יפתח אדם חנות של נחתומין ושל צבעים 
תחת אוצרו של חבירו טעמא דאיכא אוצר הא 
ליכא אוצר סמיך. ולא מצי אמר ליה למחר עבידנא ליה 
להאי ביתא דידי דעילוי חנותך אוצר. ופריק דירה שאני. 
דכיון דעד השתא האי ביתא לדירה הוה קאי לא מצי אמר 
ליה למחר מימליכנא ועבידנא ליה אוצר שאין אדם עושה 
דירתו אוצר. וכי תימא הא ניחא ללישנא בתרא דאמרינן 
בשדה שאינה עשויה לבורות דברי הכל סומך, אלא להך 
לישנא דאמרי' בשדה שאינה עשויה לבורות פליגי קשיא 
לרבא. להך לישנא נמי לא קשיא, דדירה שאני, דכי אמר 
רבא בשדה וכיוצא בה דעביד איניש דמימלך ועביד אפילו 
מידי דלאו אורחיה, אבל דירה לא עביד איניש 
לאימלוכי עליה למעבדה אוצר. דיקא נמי
דכי ליכא אוצר סמיך דקתני עלה בברייתא אם היתה רפת 
בקר קודמת לאוצר מותר. וש"מ טעמא דליתיה לאוצר 
דאין אדם עושה דירתו אוצר, דאי איתיה לאוצר אע"ג 
דאכתי לא הניח ביה תבואה מצי מעכיב. וכן הלכתא:#
#
#
כח. ת"ש מרחיקין את האילן מן הבור עשרים [וחמש] 
אמה טעמא דאיכא בור הא ליכא בור סמיך. 
ולא מצי אמר ליה למחר ממליכנא ועבידנא בור. 
בשלמא להאי לישנא דאמרת בשדה שאינה עשויה 
לבורות דברי הכל סומך מתני' בשדה שאינה עשויה 
לבורות אלא ללישנא קמא דאמרת דכי פליגי בשדה 
שאינה עשויה לבורות פליגי בשלמא לאביי ניחא כדאמרן 
אלא לרבא קשיא. ופריק לא כי ליכא בור נמי לא סמיך. 
ומקשינן אי הכי אימא סיפא אם האילן קדם לא יקוץ ואי 
דלא סמיך היכי משכחת לה. ופריק כדאמר רב פפא לקמן 
גבי חרדל ודבורים בלוקח הכא נמי בלוקח. כגון מי שהיה 
לו אילן בקצה שדהו או באמצעה ומכר מקצתה לאחר 
ושייר מקצתה לעצמו מן האילן ולהלן שנמצאו כשתי 
שדות ואילנו של זה סמוך לשדהו של זה, דכי האי גוונא 
ודאי אפילו רבנן מודו דלא מיחייב למיקץ, דמעיקרא כי 
נטע בדנפשיה קא נטע ולא הוה אתי מיניה הזיקא לאחריני 
לא לאלתר ולא לאחר זמן, וכי זבין ליה מקצת ארעא 
דסמיכא ליה לאילן להאי לוקח אדעתא דהכי זבין ליה. 
וכ"ש היכא דזבין מקום אילן ושייר את השאר לפניו. 
אבל הבא לסמוך בצד המצר אינו סומך. ודוקא לטעמייהו 
דרבנן אבל לר"י סמיך, דע"כ לא קאמר רבא התם אלא 
היכא דאתי למיסמך בור דהוו להו גיריה מטעמא דכל מרא 
ומרא דקא מחית קא מרפית לה לארעאי, אבל גבי נטיעת 
אילן לא משכחת לה אלא אליבא דרבנן דחיישי להזיקא 
דשרשין דאתו לאחר זמן, אבל לרבי יוסי לא משכחת לה, 
וקיימא לן כרבי יוסי, וכי קא מקשינן מינה לרבא משום 
דמדרבנן נשמע לרבי יוסי כדברירנא לעיל (סי' כו).#
ברם צריך את למידע דכי יכלינן לאוקומה למתניתין 
בדזבין מקצת שדה ושייר מקצתה עם האילן לעצמו, הני 
מילי לטעמא דמאן דאמר מוכר בעין רעה מוכר, [ד]למאן 
דאמר מוכר בעין יפה מוכר לא משכחת לה אליבא דלישנא 
קמא אלא בדזבין ליה מקום אילן ללוקח, דאי שייריה 
לאילן לנפשיה, כיון דהאי אילן ממעיט לה לזביניה דלוקח 
מבורות מכי זבין ליה בטולי בטלה לחזקתיה דאילן מזביניה 
דלוקח, מידי דהוה אדינא דאחין שחלקו דאין להן חלונות 
זה על זה. ואע"ג דהאי פירוקא אליבא דרבנן הוא ואליבא 
דלישנא קמא, מדרבנן נשמע לדרבי יוסי במידי דהוי 
גיריה:#
#
כט. ת"ש לא יטע אדם אילן סמוך לשדה חבירו אלא 
אם כן הרחיק ממנו ארבע אמות ותני עלה 
ארבע אמות שאמרו כדי עבודת הכרם. כלומר שלא 
יצטרך ליכנס לשדה חבירו לעבודת כרמו. והוא הדין 
לאילנו, דלאו דוקא נקט לעבודת הכרם. טעמא דמשום 
כדי עבודת הכרם הא לאו משום כדי עבודת הכרם סמיך 
ואע"ג דאיכא [שרשין ד]קא מזקי ליה. ולאו משום היזיקא 
דבור דמימליך למחר וחפר קא מקשינן, דאם כן (לימא) 
[למה] לי לאיתויי ברייתא דארבע אמות שאמרו כדי עבודת 
הכרם כי היכי דלידוק מינה טעמא דמשום כדי עבודת 
הכרם הא לאו משום כדי עבודת הכרם סמיך, בלא האי
דיוקא נמי תיקשי ליה דשיעור הרחקת אילן מן הבור 
עשרים וחמש אמה הוא ואע"ג דארחיק נמי ארבע אמות 
ולאו כלום הוא. אלא כי קשיא לן משום היזיקא דאילנות 
וגפנים דחבריה קא קשיא לן, דקיימא לן דאילן הסמוך 
לחבירו בתוך ד"א מזקי אהדדי משום דינקי שרשין מהדדי 
טפי ומכחשי אהדדי (ולעיקרא) [ולעקירה] קיימי, דהא 
הקונה שלשה אילנות בתוך של חבירו דקיימא לן (לקמן 
פא,א) דאית להו קרקע, היכא דמיקרבי להדדי בתוך ארבע 
אמות לית להו קרקע (שם פב,ב). ואי לאו דתני בברייתא 
ארבע אמות שאמרו כדי עבודת הכרם, הוה אמינא דהאי 
משום היזיקא דאילנות דמזקי שרשין להדדי הוא, השתא 
דתני עלה כדי עבודת הכרם סמיך למצר דהא סמוך 
לשדה חבירו קתני, ולא מצי חבריה למימר ליה למחר 
נטענא אנא אילן אחרינא סמוך למצר ומזקי לי שרשין 
דידך. #
#
ופריק הכא במאי עסקינן דמפסיק צונמא. דמשום 
עבודת הכרם איכא משום היזק שרשין ליכא. ובדין הוא 
דהוה יכיל לשנויי לא תימא הא לאו כדי עבודת הכרם 
סמיך למצר בלא הרחקה כלל, אלא אימא טעמא דכדי 
עבודת הכרם הוא דמרחיק ארבע אמות הא לאו כדי עבודת 
הכרם בשתי אמות סגיא ליה דכי סמיך נמי חבריה מאידך 
גיסא מרחיק שתי אמות אחרניתא ואשתכח דמרחקי אילני 
מהדדי ארבע אמות [ו]לא מזקו אהדדי, אלא ניחא ליה 
לגמרא טפי לאוקומא בדמפסיק צונמא משום דיוקא 
דסיפא, היינו דאמרינן דיקא נמי דקתני היה גדר בנתים זה 
סומך לגדר וזה סומך לגדר. כלומר זה סומך אילנו לגדר 
מכאן וזה סומך אילנו לגדר מכאן, ואי דלא מפסיק צונמא 
[הכי] נמי דקמא מצי סמיך דהא סבירא לן דהבא לסמוך 
בצד המצר סומך, אלא בתרא היכי מצי סמיך הא קא מזקי 
שרשין להדדי, לימא מתני' רבי יוסי היא ולאו רבנן. אלא 
ודאי לא מיתוקמא האי מתני' אלא בדמפסיק צונמא דליכא 
למיחש להיזיקא דשרשין. ומקשינן אי הכי אימא סיפא 
היו שרשין יוצאין לתוך של חבירו מעמיק שלשה טפחים 
כדי שלא יעכיב את המחרישה ואי דמפסיק צונמא שרשין 
מאי עבידתייהו. ופריק הכי קאמר אי לאו צונמא והיו 
שרשין יוצאין לתוך של חבירו מעמיק שלשה טפחים כדי 
שלא יעכב את המחרישה. ושמעי' מינה דהא דקתני היה 
גדר בינתים זה סומך לגדר וזה סומך לגדר, כולי עלמא לא 
פליגי דלא מתוקמא אלא בדמפסיק צונמא תותי גדר, דאי 
לאו הכי לא מצי בתרא למסמך אילנו לגדר עד דמרחיק 
ארבע אמות מאילנא דחבריה. מיהו פלוגתא דאביי ורבא 
הוא, לאביי דאמר הבא לסמוך בצד המצר סומך סמיך, 
לרבא דאמר אינו סומך [לא סמיך]. והני מילי לטעמייהו 
דרבנן, אבל לרבי יוסי לא שנא קמא ל"ש בתרא סמיך 
דלאו גיריה נינהו. וקי"ל כר"י:#
#
ל. ת"ש מרחיקין את המשרה מן הירק ואת הכרישין מן 
הבצלים ואת החרדל מן הדבורים טעמא דאיכא 
ירק הא ליכא ירק סמיך משרה, קשיא לרבא. ודחינן לה 
כי ליכא ירק נמי לא סמיך והא קמ"ל דמשרה קשי 
לירק אי הכי אימא סיפא ר' יוסי מתיר בחרדל ותני 
עלה מפני שיכול לומר עד שאתה אומר לי הרחק 
חרדלך מדבורי הרחק דבורך מחרדלי שבאות ואוכלות 
לגלוגי חרדלי [יח,ב] ואי דלא סמיך (לימא) [למה] ליה 
למימרא ליה הכי. כלומר אי דלא סמיך בעל דבורים 
מעיקרא מקמי דלסמוך בעל חרדל עד דמרחיק שיעור 
הרחקה מטעמא דהבא לסמוך בצד המצר, דהא לטעמא 
דרבי יוסי דבורים נמי מזקי ליה לחרדל, (לימא) [למה] ליה 
למימרא ליה הכי עד שאתה אומר לי כו', תיפוק לי דהא 
ארחיק ליה בעל דבורים. ואיכא לפרושה נמי הכי, ואי דלא 
סמיך חד מינייהו מעיקרא אמצרא דחבריה (לימא) [למה] 
ליה למימר ליה הכי, תיפוק לי דהא ארחיק ליה קמא. ולא 
מצית לאוקומא כגון שבאו שניהם לסמוך בבת אחת דאם 
כן אמאי מתיר [ר"י] בחרדל, כיון דלטעמא דר"י תרויהו 
מזקי אהדדי תרויהו מיחייבי (דמזקי) [לארחוקי] האי חצי 
שיעור והאי חצי שיעור, כדקי"ל דכל היכא דתרויהו מזקי 
אהדדי דתרויהו מיחייבי לסלוקי היזיקא, מידי דהוה אהיזק 
ראיה. אלא לא משכחת לה אלא דקדים בעל דבורים וסמיך 
בלא הרחקה ובתר הכי קאתי בעל חרדל למסמך, כפשטה 
דמתני' דקתני ואת החרדל מן הדבורים דמשמע דבעל 
דבורים קדים ובעל חרדל הוא דאתי השתא למסמך. וקאמר 
ליה בעל דבורים לבעל חרדל הרחק חרדלך מדבורי. 
דרבנן סברי כיון דחרדל מזיק להו לדבורים ודבורים לא 
מזקי ליה לחרדל מיחייב בעל חרדל לארחוקי, ורבי יוסי 
סבר חרדל ודבורים תרויהו מזקי אהדדי ואע"ג דקדים בעל 
דבורים תרויהו כהדדי נינהו, דלמאי דסלקא דעתין 
מעיקרא דר' יוסי על המזיק להרחיק את עצמו סבירא ליה, 
בין קדים בין לא קדים חדא דינא הוא כדאסיקנא לקמן 
אליבא דרבנן, וכיון דכי הדדי נינהו דינא הוא דלא ליחייב 
לבעל חרדל לארחוקי מדבורים טפי ממאי דמחייבינן ליה 
לבעל דבורים לארחוקי מחרדל, אלא או תרווייהו מרחקי 
מהדדי האי חצי שיעור והאי חצי שיעור או תרויהו סמיכי 
למצר. ומהאי טעמא הוא דמתיר רבי יוסי בחרדל בלא 
הרחקה, מטעמא דסמיך בעל דבורים מעיקרא למצר בלא 
הרחקה וקא בעי השתא לחיובי לבעל חרדל לחודיה 
לארחוקי, דאי הוה ניחא ליה לחד מינייהו לארחוקי מן 
המצר השתא חצי שיעור הוה מחייבינן ליה לאידך נמי 
לארחוקי חצי שיעור.#
נ"א ואי דלא סמיך היכי משכחת לה, כלומר היכי 
משכחת ליה דצריך למימר ליה הכי, תיפוק לי דהא ארחיק 
ליה בעל דבורים מעיקרא חצי שיעור כדברירנא. פ"א, 
היכי משכחת לה, כלומר היכי משכחת לה דמתיר בחרדל 
כיון דתרויהו מזקי אהדדי וליכא דין קדימה לחד מיניהו 
כדברירנא תרויהו נמי בעו רחוקי, אלא לאו דסמיך בעל 
דבורים ברישא. #
#
אמר רב פפא בלוקח. כלומר לעולם דלא סמיך חד 
מיניהו מעיקרא אמצרא דחבריה, [ו]משכחת לה בלוקח, 
כגון שהיה לו למוכר חרדל ודבורים סמוכין זה לזה בשדהו 
ומכר אחד מהן לאחר ושייר את השני לעצמו או שמכר את 
אחד מהן לאחד והשני לאחר, דמעיקרא כי סמיך מוכר 
דבורים או חרדל לדנפשיה קא סמיך, וכי זבין ליה [חד] 
מיניהו ללוקח אדעתא דליקום כל חד מינייהו במאי דמטי 
ליה בעידן זביני בחולקיה הוא דזבין. ודוקא אליבא דמ"ד 
מוכר בעין רעה מוכר כדבעינן לברוריה לקמן (ד"ה ואי). 
ובכי האי גוונא הוא דמתיר ר' יוסי בחרדל, דתרויהו 
כהדדי נינהו ולא מיחייב חד מיניהו לארחוקיה מחבריה, 
ואפילו היכא דקדים חרדל לדבורים או דבורים לחרדל, 
דקדימה ברשותא דחד לאו קדימה היא, אבל הבא לסמוך 
בצד המצר של חבירו אימא לך אינו סומך.#
#
ומקשינן אי בלוקח אמאי מרחיק. כלומר לרבנן כי 
איכא דבורים נמי אמאי מרחיק חרדל, הא כי קא נחתי 
תרויהו מעיקרא אדעתא דהאי חרדל והני דבורים קא נחתי 
כדפרישנא. ואיכא נוסחי דאית בהו [אי] בלוקח כי איכא 
ירק אמאי מרחיק, כלומר אי בלוקח, דכוותה גבי משרה 
נמי בלוקח, כי איכא ירק אמאי מרחיק. וקשיא לן להני 
נוסחי, אליבא דמאן קא קשיא ליה, אי אליבא דרבנן מאי 
שנא משרה וירק דקא קשיא ליה, אדרבא תיקשי ליה חרדל 
ודבורים דעסיק בהו ואתי, דכי אוקימנא בלוקח משום 
סירכא דחרדל ודבורים הוא דאוקימנא, ואי לר' יוסי קא 
קשיא ליה היינו קושיא בתרא דאקשינן ועוד אפילו משרה 
וירק נמי. אלא על כרחיך אליבא דרבנן קא מקשינן 
ואחרדל ודבורים קאי, לרבנן אמאי מרחיק, כיון דכי זבנה 
האי מוכר להאי פיסקא הוה בה משרה או כרישין או חרדל 
זכה ליה בגויהו ותו לא מצי מוכר ולא לוקח שני דזבניה 
לפיסקא תנינא אמצריה מהאי מוכר לעכובי עליה, דלית 
ליה ללוקח שני אלא מה ששייר ראשון. ואין צריך לומר 
מוכר גופיה דלא מצי לעכובי עילויה דאיהו גופיה הוא 
דזבין ליה האי נזקא בארעיה לדברי הכל, והוא הדין היכא 
דמכר מקצת שדהו ושייר מקום חרדל לפניו למאן דאמר 
מוכר בעין רעה [מוכר], דלוקח כי נחית אדעתא דהאי נזקא 
קא נחית.#
ועוד (ודאי) [מאי] טעמיה דרבי יוסי. גבי חרדל, דקתני 
מפני שיכול לומר לו עד שאתה אומר לי הרחק חרדלך 
מדבורי הרחק [דבורך] מחרדלי שבאות ואוכלות לגלוגי 
חרדלי, דמשמע טעמא דבאות ואוכלות לגלוגי חרדלי 
דהוה ליה בעל דבורים נמי מזיק ובעל חרדל ניזק, הא לאו 
הכי דהוה ליה בעל דבורים ניזק ולאו מזיק ובעל חרדל 
מזיק מיחייב בעל חרדל לארחוקי, כי הוי בעל חרדל 
לחודיה נמי מזיק כיון דלוקח כי האי גוונא לא מיחייב 
לארחוקי כלל דמעיקרא כי נחית בעל דבורים אדעתא 
דהאי חרדל קא נחית וסבר וקביל. ועוד מאי שנא דמתיר 
בחרדל לחודיה וירק כי האי גוונא נמי לישרי.#
אלא אמר רבינא קא סברי רבנן על המזיק להרחיק 
את עצמו וטעמא דאיכא ירק הא ליכא ירק סמיך משרה. 
כלומר לא תוקמא למתני' בלוקח דאם כן כי איכא ירק 
אמאי מרחיק, אלא כגון דקדים בעל דבורים ובעל ירק 
וסמיך מדעתא דנפשיה מקמי דלעביד חבריה משרה 
וחרדל. וטעמא דאיכא ירק הא ליכא ירק סמיך משרה וכי 
ליכא דבורים סמיך חרדל. וכי תימא מאי טעמייהו דרבנן, 
דסברי רבנן על המזיק להרחיק את עצמו, בין קדים בין לא 
קדים, ואשתכח דלכי סמיך אידך ירק מחייבינן ליה לבעל 
משרה לארחוקי, ומהאי טעמא הוא דשבקינן ליה מעיקרא 
למיסמך, דלכי עביד חבריה ירק מסליק לה איהו למשרה 
דיליה וליכא היזיקא, מיהו כל כמה דלא סמיך ניזק לא 
מיחייב מזיק לארחוקי דהשתא מיהת לא מזיק הוא. ועד
כאן לא קאמר רבא הבא לסמוך בצד המצר אינו סומך אלא 
גבי בור דמעידנא דסמיך מזיק הוא דאמר ליה כל מרא 
ומרא דקא מחית קא מרפית לה לארעאי. ואע"ג דלכי עביד 
חבריה בור טיים ליה איהו לדיליה, מאי דאפסיד בארעיה 
אפסיד. והוא הדין גבי אילן דאע"ג דלכי עביד חבריה בור 
או נטע אילן אחרינא בדידיה קיץ ליה איהו לדיליה, מאי 
דאפסיד שרשין בקרקע דחבריה אפסיד ולא מסתלק 
פסידיהו בהכי. ומתני' דקתני אם אילן קדם לא יקוץ, 
ללישנא בתרא דרבא בשדה שאינה עשויה לבורות 
מיתוקמא, אבל ללישנא קמא בלוקח הוא דמתוקמא. אבל 
גבי משרה וירק וכיוצא בהן דכי מסלק להו מסתלק 
פסידיהו לגמרי מודי דסמיך. ולפום הדין שנוייא דרבינא 
תו לא צריך לשנויי גבי ריחיים ותנור וכולהו הנך כדקא 
משנינן מעיקרא, דהא כולהו דומיא דמשרה וירק נינהו וכי 
מסליק להו מסלק הזיקיהו לגמרי. וכי תימא אי הכי הא 
דתניא אם היתה רפת בקר קודמת לאוצר מותר לימא דלא 
כרבנן, דאי רבנן הא אמרת אע"ג דקדים נמי על המזיק 
להרחיק את עצמו סבירא להו. כי אית להו לרבנן האי 
סברא היכא דהדר סמיך ניזק מידי דאורחיה, דכיון 
דמעיקרא אורחיה הוא לא מהנייא ליה למזיק ההיא קדימה 
דקדים אלא במה דלא סמיך ניזק, אבל במידי דלאו אורחיה 
דניזק מהניא ליה למזיק קדימה דיליה, והכא מידי דלאו 
אורחיה דניזק הוא כדקמשנינן בהדיא (לעיל ע"א) דירה 
שאני שאין אדם עושה דירתו אוצר.#
#
#
ודייקינן מכלל דרבי יוסי סבר על הניזק להרחיק את 
עצמו אי הכי אפילו משרה וירק נמי לא ליבעו רחוקי. 
ואסיקנא ר' יוסי לדבריהם דרבנן קאמר להו לדידי על 
הניזק להרחיק את עצמו ואפילו משרה וירק נמי לא בעו 
רחוקי אלא לדידכו דאמריתו על המזיק להרחיק את עצמו 
תינח משרה וירק דהני מזקי הני והני לא מזקי הני אלא 
חרדל ודבורים תרויהו מזקי אהדדי. וכיון דכי הדדי נינהו 
דינא הוא (אלא) [דלא] לחייביה לבעל חרדל לארחוקי 
מדבורים טפי ממאי דמחייבינן ליה לבעל דבורים לארחוקי 
מחרדל, כדברירנא לעיל (ד"ה ת"ש) למאי דס"ד מעיקרא 
לטעמיה דר"י. ורבנן דבורים לחרדל לא מזקי ליה אי 
בביניתא [יט,א] לא משכחא ליה ואי בטרפא הדר פארי. 
כלומר אי משום דאכלי ליה דבורה לביניתא שהוא זרע 
עצמו שנזרע בקרקע לא משכחא ליה לפי שהוא מכוסה 
בעפר, ואי בטרפא הדר פארי, דא"נ אכלי ליה דבורים 
לטרפי' צמחו של חרדל חוזרין וצומחין וליכא פסידא 
בהכין. וליכא למיחש דילמא הדרי ואכלי ליה לההוא דהדר 
פארי אי נמי לזרעא דסליק ביה, דמגו דכאיב ליה פומייהו 
מאכילה קמייתא תו לא הדרי עילויה. מיהו חרדל ודאי 
מזיק להו לדבורים, דמגו [ד]אכלי ליה לטרפא דחרדל 
נעשה פיהן חד וחוזרות ואוכלות את דובשנן. ואית 
דמפרשי אי בביניתא שהוא גרעין של זרע לא משכחא 
ליה לפי שהוא מכוסה בשרביט. ולא דייק, דהא טרפא קמא 
קדים לההוא ביניתא, ואי איכא למיחש דלבתר אכילה 
קמייתא הדרי למיכל ביניתא הדרי נמי אטרפא דהדר פארי 
ואע"ג דלא משכחי לה משכחינן ליה לטרפא, וא"כ כי הדר 
פארי מאי הוי הא קא הדרי ואכלי ליה, אלא מחוורתא 
כדפרשינן מעיקרא.#
הדין הוא פירושא דאסתבר לן בהא שמעתא לאסוקי 
שמעתא אליבא דהלכתא אפשטה דמתני'. מיהו חזינא להו 
לרבוותא דמפרשי ליה להאי שינויא דרב פפא דמוקים 
לה למתני' בלוקח כגון שעשה המוכר משרה בתוך שדהו 
או שזרע שם חרדל ואח"כ מכר מקצתה הסמוך למשרה או 
לחרדל והלוקח סמך שם ירק למשרה או דבורים לחרדל. 
ושנוייא דרבינא נמי דלא מוקים לה בלוקח אלא כגון 
[דסמיך] חד מינייהו מעיקרא בצד המצר הכי נמי מוקמי לה 
בדסמיך בעל חרדל ברישא. והאי פירושא לא דייק. חדא 
דפשטא דמתניתין דקתני מרחיקין את המשרה מן הירק 
ואת הכרישין מן הבצלים ואת החרדל מן הדבורים בדקדים 
ירק ובצלים ודבורים משמע, דקאתי בר מצרא למסמך 
[וצריך להרחיק] משרה מן הירק וכרישין מן הבצלים 
וחרדל מן הדבורים דומיא דשאר הרחקות דאיירי בהו 
במתני', דמסתמא בדקדים ניזק מיירי אלא היכא דפריש 
בהדיא דקדים מזיק כדקא פריש גבי אילן אם האילן קדם 
לא יקוץ. תדע דהא רישא דההיא מתני' דקתני מרחיקין את 
האילן מן הבור סתמא בדקדים בור הוא דמתוקמא 
כדדיקינן בהדיא גבי פלוגתא דאביי ורבא (לעיל יז,ב) התם 
הוא דבעידנא דקא נטע איתיה לבור, וה"ה גבי שאר 
הרחקות. וגבי משרה וירק גופייהו קא דייקינן טעמא 
דאיכא ירק הא ליכא ירק סמיך. ותירוציה דרבינא נמי 
דהוא מסקנא דשמעתא בהכי סליק, דשמעת מינה דמתני' 
דקתני מרחיקין את המשרה בדקאתי למסמך משרה לבתר 
דאיתיה לירק עסקינן, דאי בדקדים משרה והא קמ"ל דכי 
אתי ירק בתר הכי מרחיק משרה ותו לא מצי למידק מינה 
דכי ליכא ירק סמיך לכתחילה אלא דאי קדים וסמיך כל 
כמה דליכא ירק לא מרחיק, (ו)א"כ האי הא ליכא ירק
סמיך הא ליכא ירק לא מרחיק מבעי ליה, אלא לאו ש"מ 
בדקדים ירק. וה"ה גבי מרחיקין את החרדל מן הדבורים 
למאי דס"ד מעיקרא כי איירי בה אליבא דרבנן כירק לגבי 
משרה דמו. והוא הדין במימריה דר"י כיון דלאיתפלוגי 
עלייהו דרבנן הוא דאתא על כרחיך כי איירי ר' יוסי בההוא 
אנפא גופיה דאיירו רבנן הוא דאיירי. ודקא קשיא לן נמי 
מדר' יוסי אי דלא סמיך (לימא) [למה] ליה למימרא ליה 
הכי, לאו לאוקומה בדסמיך בעל חרדל ברישא קא דייקינן, 
דעל כרחיך בין דסמיך בעל חרדל ברישא בין דסמיך בעל 
דבורים ברישא מיתוקם מימריה דרבי יוסי שפיר, דכיון 
דסמיך חד מיניהו בלא הרחקה (ו)צריך למימר ליה האי 
טעמא דעד שאתה אומר לי כי היכי דלא לחייביה לדידיה 
לארחוקי. #
וכיון דאיתברר דמשכחת לה לטעמיה דר"י בין דקדים 
חרדל בין דקדמי דבורים ואילו מימרא דרבנן לא סליק 
שפיר אלא בדקדמי דבורים, על כרחיך סוגיא דגמרא 
דקארי לה באנפא דסליק שפיר אליבא דתרויהו קרי לה, 
דהיינו בדקדמי דבורים. ואע"ג דמאן דקארי ליה לסיועי 
דוקיא קמא דקא דייקינן טעמא דאיכא ירק הא ליכא ירק 
סמיך משרה קארי לה, וה"ה גבי חרדל דכי ליכא דבורים 
סמיך חרדל, כיון דלר"י חרדל ודבורים תרווייהו מזקי 
אהדדי כי מוקמינן לה נמי בדקדמי דבורים שמעת מינה, 
דמדבורים לר"י נשמע חרדל לרבנן, דכי היכי דלר"י כי 
ליכא דבורים סמיך חרדל.#
מיהו רב פפא דאוקמא בלוקח לאו בדקדים חד מיניהו 
אוקמא, אלא הכי קאמר, לעולם דלא סמיך חד מיניהו 
אמצרא דחבריה, ומשכחת לה דהוו סמיכי חרדל ודבורים 
גבי מוכר מקמי דזבנה לחד מיניהו ללוקח כדפרישנא. תדע 
דאי הוה איפשר ליה לרב פפא לאוקומה בדלא הוה ליה 
למוכר אלא חד מיניהו לא הוה מוקים לה אלא בדהוו ליה 
דבורים  [ו]קאתי לוקח למסמך להו חרדל אי נמי דזבין 
דבורים וקאתי מוכר למסמך להו חרדל כפשטא דמתני'. 
ועוד דכי האי גוונא לא הוה יכיל גמרא לאקשויי ליה אי 
בלוקח אמאי מרחיק, דכיון דקדמי דבורים דינא הוא 
לארחוקי חרדל מיניהו. אלא משום דרב פפא כי טרח 
לאוקומה בלוקח לתרוצי קושיא דקשיא לן מדר' יוסי קא 
טרח, ואי דלית ליה אלא חד בין דקדמי דבורים בין דקדים 
חרדל וקאתי אידך בתר זביני דלוקח למסמך דבורים 
לחרדל או חרדל לדבורים, לרבי יוסי דאמר חרדל ודבורים 
תרווייהו מזקי אהדדי כיון דס"ד מעיקרא דעל המזיק 
להרחיק את עצמו סבירא ליה מיחייב בתרא לחודיה 
לארחוקי, דהא קמא אפילו לרבנן לא מיחייב לארחוקי 
כדקתני בהדיא גבי אילן ובור דאוקימנא בלוקח אם האילן 
קדם לא יקוץ. ובשמעתין נמי דקא מקשינן ליה לרב פפא 
לטעמייהו דרבנן אי בלוקח אמאי מרחיק מטעמא דקדים 
גבי מוכר לזביניה דלוקח קא מקשינן, דשמעת מינה 
דפשיטא לן דכל נזקא דקדים גבי מוכר מקמיה זביניה 
דלוקח לא מיחייב מריה לארחוקי ואפילו לרבנן וכ"ש 
לר"י. וכיון דקמא דקדים גבי מוכר מקמי זביניה דלוקח לא 
מרחיק, על כרחיך בתרא דאתא לבתר זביניה דלוקח לר' 
יוסי דסבר דתרוייהו מזקי אהדדי מחייב לארחוקי דאיהו 
הוא דעביד השתא שלא ברשות מידי דמזיק ליה לקמא ועל 
המזיק להרחיק את עצמו. וא"כ לרב פפא דטרח לתרוצי 
מימריה דר"י דסבר דלא מיחייב חד מינייהו לארחוקי היכי 
מוקים ליה באנפא דהוי דינא לדברי הכל דליחייב חד 
מיניהו לארחוקי, נהי כי מתוקמא ליה כהלכתיה דרבי יוסי 
לא דייק לאוקומה אליבא דרבנן ולא נמי כי דוקיא דר"י 
אלא דלא כי טעמיה ודלא כהלכתיה היכי אוקמא. ועוד 
גמרא גופיה כי אקשי ליה מאי טעמיה דר"י, אדקשיא ליה 
טעמיה תיקשי ליה הלכתיה. אלא משום דכי אוקמה רב 
פפא לדרבי יוסי בלוקח באנפא דלא שייך ביה חיוב הרחקה 
גבי חד מינייהו הוא דאוקמא, דלישנא דמתיר בחרדל 
לסמוך לדבורים משמע, דשמעת מינה דלא מיחייב חד 
מיניהו לארחוקי מחבריה. וברייתא נמי דיקא דקתני עד 
שאתה אומר לי כו', דאלמא חרדל ודבורים לר"י כהדדי 
נינהו.#
ואי הוה מיתוקם שנוייה דרב פפא לא הוה מיתוקם 
ליה אלא אליבא דרבנן דאמרי (להלן סג,ב) מוכר בעין רעה 
מוכר ואמטול הכי לא מיחייב חד מינייהו לארחוקי 
מחבריה, מוכר לא מיחייב דהא בעין רעה מוכר, לוקח נמי 
לא מחייב דהא מוכר גופיה [הוא] דזבין ליה האי נזקא 
דארעיה ואפילו אחריות דעלמא קביל עילויה וכ"ש אחריות 
דנפשיה, אבל לר' עקיבא דאמר (שם) בעין יפה מוכר, בין 
דזבן לוקח חרדל בין דזבין דבורים, כיון דחרדל ודבורים 
לרבי יוסי תרויהו מזקי אהדדי מיחייב מוכר לארחוקי 
נזקיה מלוקח, דמכי זבין ליה דבר הניזק ללוקח בטולי 
בטלה לחזקה דדבר המזיק מעילויה, מידי דהוה אאחין 
שחלקו דאין להן חלונות זה על זה מטעמא דמוכר בעין יפה 
מוכר כדברירנא בפירקא קמא (לעיל ז,ב עמ' לו ד"ה וכיצד). 
דאמר מוכר בעין רעה מוכר קא מקשי' ליה דכיון דלא 
מתוקם ליה טעמיה דר"י אלא בהכי טעמא דרבנן נמי בהכי 
בעי לאוקמי, דלא פליגי רבנן ור"י אלא בדבורים אי מזקי 
ליה לחרדל ואי לאו, דלרבנן דאמרי לא מזקי ליה 
מיחייב לארחוקי חרדל מדבורים, ולר"י דאמר
תרויהו מזקי אהדדי כיון דלוקח הוא לא מחייב חד מיניהו 
לארחוקי מחבריה, אבל בעין יפה ועין רעה לא פליגי. ואי 
לאו שאר קושיין דאקשו ליה אפשר דהוה דחיק לשנויי 
דבעין יפה ועין רעה נמי פליגי, וכגון דזבין ליה דבורים 
ללוקח ואליבא דמאן דאמר בעין יפה מוכר, אלא כיון 
דאידחי שינויי מהנך קושיין אחרניתן לא טרח לתרוצי 
קושיא קמא דאקשו ליה.#
וכ"ת א"כ הא דאמרינן גבי תיובתא דמרחיקין את 
האילן מן הבור כדאמר רב פפא בלוקח הכא נמי בלוקח הא 
לא דמו להדדי, דאלו גבי חרדל ודבורים קא מיירי בדהוו 
תרויהו גבי מוכר מקמי זביניה דלוקח ואלו גבי אילן ובור 
קא מיירי בדהוה אילן לחודיה גבי מוכר. מידי איריא, הא 
כדאיתא והא כדאיתא, הכא גבי חרדל ודבורים דלר' יוסי 
תרויהו מזקי אהדדי ולא מיירי בדין קדימה אלא באנפא 
דלהוו תרויהו כהדדי ולא ליחייב חד מיניהו לארחוקי 
מחבריה, מיירי בדהוו תרויהו גבי מוכר מקמי זביניה 
דלוקח, התם גבי אילן ובור דמיירי בדין קדימה כדקתני אם 
האילן קדם לא יקוץ על כרחיה צריך לאוקומה בדקדים 
אילן לחודיה גבי מוכר והדר זבין ליה חד מיניהו ללוקח, 
לא מיתוקמא ליה משום דקשיא רישא דקתני אם הבור 
קדם קוצץ ונותן דמים, ואי בדקדמי תרויהו גבי מוכר 
מקמי זביניה דלוקח כי קדם בור אמאי קוצץ הא כי זבניה 
לוקח לבור או אילן בתר הכי מאי דזבין ליה מוכר הוא 
דזבן, וקדימה ברשותא דחד לאו קדימה היא, ואמטול הכי 
צריך לאוקומה בדקדים אילן לחודיה ברשותיה דמוכר 
מקמי זביניה דלוקח. ורישא דקתני אם הבור קדם קוצץ 
ונותן דמים בדקדים בור לחודיה ברשותיה דמוכר מקמי 
זביניה דלוקח, דכי זבניה לוקח לאילן או לבור ממוכר אית 
ליה דין קדימה. וכי אוקימנא כדרב פפא לאו לדמויינהו 
להדדי בכולהו אנפי אוקימנא אלא למימרא דתרויהו כי 
סמיך מזיק לא בצד מצרא דאחריני סמיך אלא אמצרא 
דנפשיה סמיך, ומשכחת להו לתרויהו בלוקח, מיהו הא 
כדאיתא והא כדאיתא. והכי איתברר לך דלא מיתוקמא 
סוגיא דשמעתין כפשטא אליבא דהלכתא אלא כדפרשינן. 
#
אשתכח השתא דס"ל לר"י דעל הניזק להרחיק את 
עצמו ואפילו משרה וירק לא בעו רחוקי, וכ"ש כרישים 
ובצלים וחרדל ודבורים. וקיימא לן כר"י, דהא איפסיקא 
הלכתא לקמן (כה,ב) כוותיה. אלא מיהו כי איפסיקא הלכתא 
כוותיה הני מילי למאי דסבירא ליה דעל הניזק להרחיק את 
עצמו, אבל למאי דקאמר דדבורים מזקי ליה לחרדל לית 
הלכתא כוותיה, דאי לטעמיה דר"י כיון דס"ל דדבורים נמי 
מזקי ליה לחרדל הוה מחייב בעל דבורים לארחוקיה 
דגיריה נינהו וקי"ל מודה ר"י בגיריה, ואלו לרבנן 
דבורים לחרדל לא מזקי ליה, ובהא לא איפסיקא הלכתא 
כר"י, הלכך הלכתא בהא כרבנן דיחיד ורבים הלכה 
כרבים. וחרדל נמי אע"ג דמזיק להו לדבורים, כיון דלא 
מזיק להו אלא מחמת דאכלי ליה וקי"ל כרבנן דאמרי דלא 
משכחי ליה דבורים לחרדל אלא בטרפא לאו הזיקא דשכיח 
בשעת זריעה הוא ולאו גיריה הוא, ובמידי דלאו גיריה 
קיימא לן כרבי יוסי, ואשתכח דלא מחייב חד מיניהו 
לארחוקי מחבריה:#
#
#
לא. ושמעינן מיהא דבעלמא לאו לוקח, אע"ג דקדים 
מזיק, אי לבתר דסמיך נמי קא הוי גיריה 
מחמת מעשה אחרינא דעבד מזיק לבתר דסמיך ניזק לאו 
בהדי דסמיך, מיחייב לארחוקי ואפילו לר"י. ואי לא קא 
הוי גיריה אלא מחמת מעשה קמא דסמיך מקמי דליתיה 
ניזק, כיון דבעידנא דסמיך מזיק מפסק פסיקיה גיריה אע"ג 
דכי הדר סמיך ניזק קא מטי ליה הזיקא מיד לאו גיריה 
הוא, דמידי דהוי גיריה משעת הנחה בעינן דומיא דגיריה 
דעלמא, אבל הכא כיון דבשעת הנחה לא אתי מיניה הזיקא 
דהא ליתיה לניזק בההיא שעתא, כי קא סמיך בדין קא 
סמיך, אימת מטי הזיקא לכי סמיך ניזק, כיון דההיא שעתא 
לא קא עביד מזיק ולאו מידי לאו גיריה נינהו ולאו גרמא 
דגיריה נינהו, והיינו פלוגתיהו. ומנא תימרא דכי הוי 
גיריה מחמת מעשה אחרון דעבד מזיק לבתר דסמיך ניזק 
או בהדי דסמיך ניזק איחייב לארחוקי ולא מהניא חזקה 
דמעשה ראשון למעשה אחרון, מדאמר רבינא קא סברי 
רבנן על המזיק להרחיק את עצמו, בין קדים בין לא קדים, 
ועד כאן ל"פ ר' יוסי עלייהו דרבנן אלא במידי דלאו גיריה 
אבל בגיריה מודה להו. ועוד דמדרבנן במידי דלאו גיריה 
נשמע לר' יוסי במידי דהוה גיריה, מידי דלאו גיריה 
לרבנן לאו אע"ג דאית ליה חזקה כי קדים מזיק מקמי 
דליתיה ניזק לא מהניא ליה ההיא קדימה למהוי חזקה
להיזקא דאתי מיניה לבתר דסמיך ניזק, מידי דהוי גירי 
לר' יוסי נמי, אע"ג דאית ליה חזקה כי קדים מזיק מקמי 
דליתיה ניזק לא מהניא ההיא קדימה למהוי חזקה להיזקא 
דאתי מחמת מעשה אחרון דעבד מזיק לבתר דסמיך ניזק. 
תדע דהא גבי מעשה דפפי יוכנאה (לקמן כה,ב) דמנעינהו 
להנך עצארי דהוו דיקי שושמי בשבבותיה ואע"ג דהוו 
קדימי לאפדניה, דכיון דכי נידא אפדנא השתא לאו מחמת 
מעשה דמעיקרא קא נידא אלא מחמת מעשה דהשתא קא 
נידא, כמאן דמתחלי מהשתא דמי דלא מהני מעשה ראשון 
דהוה מקמי דליתיה ניזק למהוי חזקה (למהוי) [למעשה] 
אחרון דקא עבדי בתר דאתא ניזק. וה"ה גבי היזק ראיה, 
היכא דקדים חלון דבעל עליה לחצר דחבריה דאי לבתר 
דהוי חצר נפלה עליה דבעל חלון וקא בעי מהדר ולמבני לה 
ולמפתחיה לחלון לההיא חצר מנעינן ליה, דאע"ג דקדים 
מעיקרא לא מהניא קדימה דמעיקרא דהוו פסיקי גיריה 
למהוי חזקה למעשה אחרון דהוי גיריה. וה"ה גבי כל מידי 
דהוה גיריה בעידן מעשה אחרון או גרמא דגיריה.#
#
#
והני מילי היכא דההוא מעשה ראשון דקדים דהוה אתי 
מיניה היזיקא אסתלק ליה לגמרי, אבל היכא דההוא מעשה 
ראשון דקדים דאתי הזיקא מיניה לא אסתלק לגמרי אע"ג 
דפסקי גיריה בנתים כמאן דלא פסיקי דמי וקיימא ביה 
חזקה למזיק. ונפקא מינה לרפת בקר וחנות של נחתומין 
ושל צבעים דאע"ג דפסיק הבלא וריחא מינייהו מקמי 
דליתי אוצר, כיון דכי אתי אוצר אכתי איתא לרפת גופה 
ולחנות גופה דהוו קדימי לאוצר והוו  קביעי למיתי הבלא 
וריחא מיניהו, כי הדר מריהו ומוקים להו לבקר בההוא 
רפת ולמעבד עיבידתיהו בחנות לא מצי בעל האוצר 
לעכובי עלויה, כדקתני בהדיא אם היתה רפת בקר קודמת 
לאוצר מותר, ולא פליג בין היכא דפסיקא גיריה ביני ביני 
להיכא דלא פסיקי. והוא הדין לחנות של נחתומין ושל 
צבעים, דחד טעמא נינהו. ולא דמי לעובדא דשושמי, 
דשאני התם דלא אחזוק במידי דקביעא תשמישתיה אלא 
במעשה בעלמא וקמא קמא דפסיקי גיריה לא הוה חזקה 
למעשה דבתריה. ומעשה דהנהו אומני (לקמן כג,א) דקאמר 
להו אביי לרב יוסף הא אחזוקי, ואי לאו דהוו דמו ליה לרב 
יוסף כקוטרא ובית הכסא הוה קיימא להו חזקה, ואע"ג דכל 
יומא הוו עבדי מעשה דמהני למהוי גיריה או גרמא 
דגיריה, ההוא משום דהוה איתיה לניזק מעיקרא בעידנא 
דסמיך מזיק, דכיון דאתברר ליה היזיקיה ושתיק אחולי 
אחיל ואמטול הכי מהניא חזקה דמעשה ראשון למהוי חזקה 
למעשה אחרון.#
 והני מילי בעלמא דלאו לוקח. אבל בלוקח, אי זבין ליה 
מוכר מידי דמזיק ליה לההוא שיורא דשייר לנפשיה תו לא 
מצי לחיוביה לסלוקיה נזקיה לא איהו ולא לוקח שני דאתי 
מחמתיה, דאפי' למאן דאמר מוכר בעין רעה מוכר הני 
מילי כגון דרך וכיוצא בו דאמר ליה כי זביני לך אדעתא 
דלתהני לי מההוא שיורא דשיירי לנפשאי כדמעיקרא, אבל 
לסלוקיה ללוקח ממאי דזבין ליה לא, דאיהו מיחייב 
באחריותיה ללוקח ואפילו באחריות דאתיא מעלמא וכל 
שכן באחריות דאתי מחמתיה. וכל שכן למאן [דאמר] 
מוכר בעין יפה מוכר. ואי מוכר הוא דשייריה לדבר המזיק 
(דאמר) לנפשיה וזבין ליה לדבר הניזק ללוקח, מסתמא 
מיחייב מוכר לסלוקיה לנזקיה מיניה, דמוכר בעין יפה 
מוכר וסלוקי הוא דסליק חזקתיה מעלוי לוקח, והוה כמאן 
דאתי מהשתא למסמך ליה דבר המזיק, מידי דהוה אאחין 
שחלקו דאין להם חלונות זה על זה, דקיימא לן דטעמא 
דמילתא משום דסבירא לן דלקוחות הוי הוא ומוכר בעין 
יפה מוכר כדאיתא  בפרק המוכר את הבית (לקמן סה,א), 
וכבר ברירנא להא מילתא בפירקא קמא (לעיל ז,ב עמ' לו ד"ה 
וכיצד), והתם ארוחנא בה טפי. ושנויא דשני רב פפא בלוקח 
וקושיא דאקשינן ליה אי בלוקח אמאי מרחיק, ליכא למילף 
מיניהו מידי אליבא דהלכתא במידי דהוי גיריה או גרמא 
דגיריה, אלא היכא דזבין ליה מוכר לדבר המזיק ללוקח 
ושייריה לדבר הניזק לנפשיה דכי האי גוונא ודאי על 
המוכר להרחיק את עצמו כדברירנא לעיל:#
לב. הרי אמרו ולא נברכת הכובסין אלא א"כ הרחיק 
מכותלו של חבירו שלשה טפחים וסד בסיד 
אמר ר"נ אמר רבה בר אבוה לא שנו אלא מן המחמצן. 
והוא הבקיע שמחמיצין בו הבגדים בנתר ובמים. אבל מן 
המנדיאן [והוא] הבקיע שמכבסין בו הבגדים וחובטין אותן 
במקל והמים נתזין עד למרחוק צריך להרחיק מן הכותל 
ארבע אמות. ומנדיאן לשון נתיזה הוא, ותרגום ומזה 
(במדבר יט,כא) ותמדי. תניא נמי הכי נברכת הכובסין 
ארבע אמות. כלומר צריכה הרחקה ארבע אמות. והא אנן 
תנן שלשה טפחים אלא לאו שמע מינה כאן מן המחמצן 
כאן מן המנדיאן. מן המחמצן שלשה טפחים מן המנדיאן 
ארבעה אמות. רב חייא בריה דרב איויא מתני לה בהדיא 
אלא אם כן הרחיק משפת (מנדיאן) [מחמצן] ולכותל 
שלשה טפחים. דהני מחמצן ומנדיאן תרוייהו גבי הדדי 
עבדי להו, כדתניא במועד קטן (ח,ב) הנברכת והבקיע ואמר 
רב כהנא גוהה ובר גוהה, וגוהה היינו מנדיאן והוא אתרא 
רויחא ומיניה ולכותל ארבע אמות, ומתקני בסופיה דוכתא 
דלכמורי ביה מאני, והיינו מחמצן, ומשפתו צריך להרחיק 
ג' טפחים וסד בסיד:#
לג. איבעיא להו וסד בסיד תנן או דילמא או סד בסיד 
תנן. כלומר רישא דקתני אלא אם כן 
הרחיק מכתלו של חברו שלשה טפחים וסד בסיד, וסד 
בסיד תנן דמשמע דתרוייהו בעינן, או דילמא או סד בסיד 
תנן דבחדא מיניהו סגיא. ופשטינן פשיטא דוסד בסיד תנן 
דאי ס"ד או סד בסיד תנן ליערבינהו בהדי בבא דסיפא 
דתאני עלה או סד בסיד וליתנינהו בהדי הדדי וליתני 
עלייהו או סד בסיד. ואע"ג דדחינן דילמא משום דלא דמו 
האי היזיקא להאי הזיקא, שינויא בעלמא הוא (דלא) [ולא] 
סמכינן אשנוייא:#
#
#
לד. והא דתניא רבי יהודה אומר סלע הבא בידים זה 
חופר בורו מכאן וזה חופר בורו מכאן זה 
מרחיק שלשה טפחים וסד בסיד [וזה מרחיק שלשה טפחים 
וסד בסיד]. סברינן למידק מינה טעמא דבא בידים הא לא 
בא בידים לא צריך כולי האי, ואי ס"ד מתני' דמיירי בדלא 
בא בידים וסד בסיד תנן, מאי איריא דתני בברייתא בא 
בידים, כי לא בא בידים נמי הא אמרת תרוייהו בעי. אלא 
לאו מדנקט בא בידים ש"מ דהיכא דלא בא בידים בחד 
מינייהו סגיא, ומתניתין או סד בסיד תנן. ואסיקנא דהוא 
הדין דאע"ג דלא בא בידים תרווייהו בעי, ומתני' וסד 
בסיד תנן, ובא בידים אצטריכא ליה סד"א כיון דבא בידים 
לעביד רוחא טפי משלשה טפחים קמ"ל:#
#
#
לה. תנן התם במה טומנין ובמה אין טומנין [אין 
טומנין] לא בגפת ולא בזבל ולא במלח ולא 
בסיד ולא בחול בין לחין בין יבשין. ודייקינן מאי שנא 
הכא גבי נזקין דקתני סלעים ולא קתני חול. דתנן מרחיקין 
את הגפת ואת הזבל ואת המלח ואת הסיד ואת הסלעים 
מכותלו של חברו שלשה טפחים ואלו חול לא קתני, ומאי 
שנא [התם] לגבי הטמנה דקתני חול ולא קתני סלעים. הא 
חול וסלעים תרוייהו חד טיבעא אית להו וכולהו מין סלעים 
נינהו אלא דהאי מיפריך איפרוכי והאי לא מיפריך, ולא 
שנא גבי נזקין ולא שנא גבי הטמנה טעמא דגפת וזבל ומלח 
וסיד משום דבני הבלא נינהו, וכיון דטעמא דנזיקין והטמנה 
תרוייהו משום הבלא הוא וסלעים וחול תרוייהו כי הדדי 
נינהו, מאי שנא הכא דתני סלעים ולא קתני חול ומאי שנא 
התם דקתני חול ולא קתני סלעים. וא(פ)סקה רבא התם גבי 
הטמנה היינו טעמא דלא קתני סלעים משום דמשברי לה 
לקדרה ולא עבידי אינשי לאטמוני בהו, וכי קתני להו גבי 
נזקין נמי מהאי טעמא קתני להו משום דסתרי ליה לכותל 
ולאו משום הבלא, והאי דתאני להו גבי גפת וזבל ומלח 
וסיד משום דשוו בשיעור הרחקה דידיהו. והכא היינו 
טעמא דלא קתני חול כדקתני התם גבי הטמנה משום דמי 
חמימי חמים ומי קרורי קריר. מי חמימי חמים, דכי משכח 
מידי דחמים איידי דמקביל ליה לחמימותיה הדר ומחים 
ליה טפי, ומי קרירי קריר, דכי משכח מידי דקריר מקביל 
לה לקירוריתיה והדר ומקריר ליה טפי. הלכך התם גבי 
הטמנת חמין דקדירות חמימי נינהו כיון דמוסיף להו הבלא 
דהא מי חמימי חמים אסיר, הכא גבי הרחקה כיון דכותל 
קריר לא צריך לארחוקי דהא קרורי מקריר להו, ובדין הוא 
דאפילו סלעים נמי אלא משום דסתרי ליה לכותל. והא 
דתאני רבי אושעיא מרחיקין את החול מן הכותל שלשה 
טפחים אוקמינא במתונתא, כלומר דאית ביה לחלוחיתא 
דמתונתא קשי לכותל במיא אבל ביבישא לא צריך 
לארחוקי:#
#
לו. והא דתנן מרחיקין את הזרעים ואת המחרישה 
דייקינן עלה זרעים תיפוק לי משום מחרישה 
דהא לא סגיא ליה לזריעה בלא חרישה, וליתני מחרישה 
דמרחיקין ולא ליתני זרעים, דכיון דלא חריש ממילא 
ידענא דלא זרע. ואוקימנא במפולת יד. דליכא מחרישה 
אלא פלח פלחי בידי ושדי ביזרא, קמ"ל דאע"ג דליכא 
מחרישה מיחייב לארחוקי משום זרעים. ומקשינן תו 
מחרישה תיפוק לי משום זרעים. דכיון דלא צריך לחרישה 
אלא לצורך זרעים ליתני זרעים ולא בעי מחרישה. 
ואוקימנא בחורש לאילנות. ודייקינן ותיפוק לי משום 
מיא דבעי לאשקויינהו, דהא תנא ליה (במתניתין) בכמה 
בבי דמתניתין דמיא קשו לכותל כגון אמת המים ונברכת 
הכובסין ושאר בבי, וכיון דמשום מיא בעי לארחוקי 
(לימא) [למה] לי למיתנא זרעים. ואע"ג דבעידן זריעה 
וחרישה לא (מקשי) [משקי], כיון דמלאכה דמוכחת עליו 
דסופו להשקות דאי אפשר לזרעים לחיות בלא מים והדין 
נותן לעכב עליו התחלת המלאכה משום סופא. 
ומהדרינן תנא בארץ ישראל קאי. דליכא מיא שנאמר 
למטר השמים תשתה מים. קמ"ל דאע"ג דליכא מיא מחייב 
לארחוקי משום מחרישה, וטעמא דמחרישה משום דמרפי 
לה לארעא סמוך לכותל. וכי תימא אם כן אמאי סגיא ליה 
בשלשה טפחים, והא תנן (לקמן כב,א) מי שהיה כותלו 
סמוך לכותל חבירו לא יסמוך לו כותל אחר אלא אם כן
מרחיק ממנו ארבע אמות, מאי טעמא משום דדושא 
ומדרוסא מעלי, על כרחך מחרישה מזקא דדבר וחילופו 
נינהו. היינו טעמא דסגיא ליה (טפי) מחרישה בשלשה 
טפחים משום דלא מעמקי ליה טפי משלשה טפחים, 
כדקתני בפרקין (להלן כו,א) היו שרשין יוצאין לתוך של 
חבירו מעמיק שלשה טפחים כדי שלא יעכב את 
המחרישה, וכיון דמידישה ארעא למטה מג' טפחים אע"ג 
דרפיא בעומק שלשה טפחים לא איכפת ליה לכותל בהכין, 
מיהו הני מילי חוץ לשלשה טפחים לכותל, אבל בתוך 
שלשה טפחים כיון דמקרב היזיקה לכותל טובא אסיר. ולא 
תימא הני מילי בעיר ישנה דמיתדשא וקיימא ולא צריכא 
דושא טפי כדבעינן למימר קמן (כב,ב) אבל בעיר חדשה 
דבעיא דושא אפילו חוץ לשלשה טפחים אסיר דאפי' למטה 
משלשה טפחים נמי אכתי לא איתדש, אלא אפי' בעיר 
חדשה נמי לא צריך לארחוקי טפי משלשה טפחים, ולא 
דמי לדינא דכותל, דאילו סמיכת כותל מילתא דקביעותא 
היא ומימנע דושא מכותל דחבריה, אבל מחרישה לפי שעה 
היא ולמחר אזיל ואתי התם ולא מימנע דושא מכותל 
לגמרי ואמטול הכי בג' טפחים סגיא ליה:#
#
לז. למימרא דזרעים [יט,ב] לצדדים קא משתרשי 
והא תנן המבריך גפן בארץ אם אין על 
גבה עפר שלשה טפחים לא יביא זרע עליה ותאני עלה 
אבל זורע הוא את הצדדין אילך ואילך. וש"מ דזרעים לאו 
לצדדין קא משתרשי, דאם כן אמאי זורע את הצדדין, הא 
קא נגעי שרשין בהדי גפן. אמר רב חנא משום רבי יוסי 
מתניתין דקתני מרחיקין את הזרעים מפני שמחלידין את 
הקרקע ומעלין עפר תיחוח. ולא תימא דוקא לרבנן דאמרי 
על המזיק להרחיק את עצמו אבל לר' יוסי דסבירא ליה על 
הניזק להרחיק את עצמו (ו)לא בעו רחוקי דהא בעידנא דקא 
זרע לא מטי הזיקא לגבי כותל ולאו גיריה נינהו, אלא 
אפילו לר' יוסי בהא מודי דשלשה טפחים סמוך לכותל 
ככותל דמו ומשתעבדי ליה לבעל הכותל מידי דהוה 
אהרחקת ארבע אמות דמשום דושא כדברירנא במתני' 
(לעיל יז,א סי' א):#
#
לח. תניא לא ישתין אדם בצד כותלו של חבירו אלא 
אם כן הרחיק ממנו שלשה טפחים בד"א 
בכותל לבנים אבל בכותל אבנים בכדי שלא יזיק וכמה 
אמר רב פפא טפח ושל צונמא מותר אפי' סמוך לכותל. 
ומסתברא דהני מילי במשתין או בשופכין דלפי שעה 
בעלמא הוא, אבל בביב של מי רגלים או בגומא (של) 
[ש]מי רגלים נקוין לתוכה דתדירי ונפיש היזיקיהו אפילו 
בכותל אבנים נמי בעי שלשה טפחים וסד בסיד כדברירנא 
במתני' (שם סי' ג). דיקא נמי דברייתא דקא מפליג לא איירי 
אלא במשתין דאקראי בעלמא הוא:#
#
לט. אמר רב טובי בר קיסנא אמר שמואל רקיק אינו 
ממעיט. כגון חלון הפתוח בין ב' בתים וכזית 
מן המת באחד מהן, אם היה בחלון פותח טפח והיה רקיק 
זה ממעטו מטפח הרי הוא כאילו אינו ואינו ממעט בחלון 
לחוץ בפני הטומאה. ודייקינן מאי איריא רקיק אפילו עבה 
נמי לא מבעיא קאמר לא מבעיא עבה דלא מבטיל ליה 
דגריר להו לאפיה ואכיל ליה לשארא, אבל רקיק דמאיס 
בכוליה ואי אתי למגרר מיניה (ו)לא משתייר מיניה ולא 
מידי אימא מיבטיל ליה, קמ"ל דלא. הילכך הוה ליה דבר 
העומד לינטל וכנטול דמי, וכן כל כיוצא בזה. ומקשינן 
ותיפוק לי דהוה ליה דבר המקבל טומאה ואינו חוצץ בפני 
הטומאה. ואוקימנא שנילושה במי פירות דלא מקבל 
טומאה, אפ"ה אינו חוצץ:#
מ. ושמעינן מיהא דכל דבר המקבל טומאה אינו חוצץ 
בפני הטומאה:#
#
מא. ושמעינן נמי מינה דעיסה שנילושה במי פירות 
אינה מקבלת טומאה דמי פירות שיש 
להם שם לווי אין מכשירין:#
#
מב. מיתיבי קופה מליאה תבן וחבית מליאה גרוגרות 
המונחין בחלון רואין כל שאלו ינטלו 
ויכולין תבן וגרוגרות לעמוד בפני עצמן חוצצין ואם לאו 
אינן חוצצין. דכיון דתבן וגרוגרות באנפי נפשייהו לא חזו 
למיחץ דהא אינן יכולין לעמוד בפני עצמן, אע"ג דיכולין 
לעמוד על ידי הקופה והחבית נמי לא חיצי, דהשתא לאו 
אינהו קא עבדי מחיצה אלא קופה וחבית הוא דקא עבדן 
מחיצה, וקופה וחבית דבר המקבל טומאה נינהו ואינו חוצץ 
בפני הטומאה.#
 ודייקינן מינה תבן חזי לבהמתו וש"מ דאפילו מידי 
דחזי ליה נמי כי מבטיל ליה בטיל וחייץ, וקשיא לשמואל. 
ואוקימנא בתיבנא סריא. והוא תבן סרוח. ומקשינן תו חזי 
לטינא. ואוקימנא דאית ביה קוצי. ומקשינן תו חזי 
להסקה. ואוקימנא במתונתא. כלומר דאית לה לחלוחיתא 
דמיא דלא חזי להסקה. ומקשינן חזי להיסק גדול. 
ומפרקינן הסק גדול לא שכיח. ואי שבת או יום הכפורים 
הוא דלא חזי לטינא ולא להסקה, אע"ג דיביש ולית ביה 
קוצי כיון דסרי ולא חזי לבהמתו חייץ. ומקשינן 
גרוגרות חזיאן ליה. ואוקימנא בשהתריפו וכן

