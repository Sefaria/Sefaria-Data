

משנה מסכת שבת פרק ב 

משנה א
[א] במה מדליקין ובמה אין מדליקין אין מדליקין לא בלכש ולא בחוסן ולא בכלך ולא בפתילת האידן ולא בפתילת המדבר ולא בירוקה שעל פני המים ולא בזפת ולא בשעוה ולא בשמן קיק ולא בשמן שריפה ולא באליה ולא בחלב נחום המדי אומר מדליקין בחלב מבושל וחכמים אומרים אחד מבושל אחד שאינו מבושל אין מדליקין בו: 

משנה ב
[ב] אין מדליקין בשמן שרפה ביום טוב. 
רבי ישמעאל אומר אין מדליקין בעטרן מפני כבוד השבת וחכמים מתירין בכל השמנים בשמן שומשמין בשמן אגוזים בשמן צנונות בשמן דגים בשמן פקועות בעטרן ובנפט רבי טרפון אומר אין מדליקין אלא בשמן זית בלבד: 

משנה ג
[ג] כל היוצא מן העץ אין מדליקין בו אלא פשתן וכל היוצא מן העץ אינו מטמא טומאת אהלים אלא פשתן פתילת הבגד שקפלה ולא הבהבה רבי אליעזר אומר טמאה ואין מדליקין בה רבי עקיבא אומר טהורה ומדליקין בה: 

משנה ד
[ד] לא יקוב אדם שפופרת של ביצה וימלאנה שמן ויתננה על פי הנר בשביל שתהא מנטפת אפילו הוא של חרס ורבי יהודה מתיר אבל אם חברה היוצר מתחלה מותר מפני שהוא כלי אחד לא ימלא אדם את הקערה שמן ויתננה בצד הנר ויתן ראש הפתילה בתוכה בשביל שתהא שואבת ורבי יהודה מתיר: 

משנה ה
[ה] המכבה את הנר מפני שהוא מתירא מפני עובדי כוכבים מפני לסטים מפני רוח רעה ואם בשביל (ונ"א מפני) החולה שיישן פטור כחס על הנר כחס על השמן כחס על הפתילה חייב ורבי יוסי פוטר בכולן חוץ מן הפתילה מפני שהוא עושה פחם: 

משנה ו
[ו] על שלש עבירות נשים מתות בשעת לידתן על שאינן זהירות בנדה ובחלה ובהדלקת הנר: 

משנה ז
שלשה דברים צריך אדם לומר בתוך ביתו ערב שבת עם חשכה עשרתם ערבתם הדליקו את הנר ספק חשכה ספק אין חשכה אין מעשרין את הודאי ואין מטבילין את הכלים ואין מדליקין את הנרות אבל מעשרין את הדמאי ומערבין וטומנין את החמין: 

תוספתא מסכת שבת (ליברמן) פרק ב 

הלכה א
מדליקין בפתילה מחורכת ולא בסמרטוטין ואע"פ מחורכין 
כל אילו שאמרו [1 התייחסות למשנה.  ] אין מדליקין בשבת מדליקין בהן ביום טוב חוץ משמן שריפה 
מפני מה אמרו אין מדליקין בשמן שריפה ביום טוב לפי שאין שורפין לא תרומות ולא קדשים ולא חמץ ביום טוב 

הלכה ב
כל אילו שאמרו אין מדליקין בהן בשבת מותר לעשותן מדורה בין על גבי הארץ בין על גבי מנורה בין להתחמם כנגדן בין להשתמש לאורן ולא אמרו אלא לעשותן פתילה לנר בלבד 

הלכה ג
ר' שמעון בן לעזר אומ' אין מדליקין בצרי 


ר' ישמעאל או' כל היוצא מן העץ אין מדליקין בו 
ר' ישמעאל בי ר' יוחנן בן ברוקה או' אין מדליקין אלא ביוצא מן הפרי 
ר' טרפון אומ' אין מדליקין אלא בשמן זית בלבד 
עמד ר' יוחנן בן נורי על רגליו ואמ' מה יעשו אנשי בבל שאין להן אלא שמן שמשמין מה יעשו אנשי מדי שאין להם אלא שמן אגוזים בלבד מה יעשו אנשי אלכסנדריא שאין להם אלא שמן צנונות מה יעשו אנשי קפוטקיא שאין להם לא זה ולא זה אין לך אלא מה שאמרו [2 שוב פעם, התייחסות למשנה.  ] 

הלכה ד
מדליקין בשמן פקועות ובנפט ר' שמעון שיזורי או' מדליקין בשמן דגים ובעטרן סומכוס אומ' כל היוצא מן הבשר אין מדליקין בו חוץ משמן דגין ר' שמעון בן לעזר אומ' כל היוצא מן העץ אין בו משום שלש על שלש ומסככין בו חוץ מן הפשתן כרך דבר שמדליקין על גבי דבר שאין מדליקין אין מדליקין בו רבן שמעון בן גמליאל או' של בית אבה היו כורכין פתילה על גבי אגוז ומדליקין בה 

הלכה ה
אמ' ר' יהודה כשהיינו שרוין בעלית בית נתזה בלוד היו נוקבין שפופרת של ביצה וממלאין אותה שמן ונותנין אותה על פי הנר בערב שבת עם חשיכה כדי שיהא דולק ושוהא בלילי שבת והיו שם זקנים ולא אמר אחד מהן דבר 

הלכה ו
אם חברה בסיד ובגפסוס בערב שבת מותר 

הלכה ז
נותנין טיט וחרסית תחת הנר בערב שבת עם חשיכה כדי שיהא שוהא ודולק בלילי שבת נותנין גרגר של מלח וגריס של פול על פי הנר בערב שבת עם חשכה כדי שיהא שוהה ודולק בלילי שבת מעלין בדיופי ומטיפין מן הארק לחולה בשבת 

הלכה ח
החותה בגחלים חייב חטאת ר' שמעון בן לעזר או' משם ר' לעזר בי ר' צדוק חייב שתי חטאות מפני שמכבה את העליונות ומבעיר את התחתונות החותה גחלים להתחמם כנגדן פטור 

הלכה ט
כלים שניטמאו באב הטומאה אין מטבילין אותן בין השמשות ר' שמעון שיזורי אומ' אף בחול אין מטבילין אותן בין השמשות מפני שצריכין הערב שמש ושנטמאו בולד הטומאה מטבילין אותן בין השמשות כלל אמ' ר' שמעון בן לעזר דבר שחייבין על זדונו כרת ועל שגגתו חטאת אין עושין אותו בין השמשות ודבר שאין חייבין על זדונו כרת ועל שגגתו חטאת עושין אותו בין השמשות 

הלכה י
ר' נתן או' אף מפני נדרים נשים מתות בשעת לידתן ר' יוסה או' שלשה הן דבקי מיתה מסורין לנשים רבן שמעון בן גמליאל או' הלכות הקדש וחטאות ומעשרות הן הן גופי תורה מסורין הן לעם הארץ היו שלשתן להעשות מדליקין את הנר מערבין וטומנין את החמין 

הלכה יא
כירה שהסיקוה בגפת ובעצים סומכין לה ואין מקיימין עליה עד שתהא גרופה וקטומה 

הלכה יב
גחלים שעממו או שהדליק עליהם נעורת של פשתן הרי הן כקטומות 

הלכה יג
שתי כירים המתאימות אחת גרופה וקטומה ואחת שאינה גרופה וקטומה מקיימין על גבי גרופה וקטומה [ואין מקימין על גבי שאינה גרופה וקטומה] ומה הן מקיימין עליה בית שמיי או' אין מקיימין עליה כלום ובית הלל או' חמין אבל לא תבשיל עקר את המחם הכל מודים שלא יחזיר דברי ר' מאיר ר' יהודה אומ' בית שמיי אומ' חמין אבל לא תבשיל ובית הלל או' חמין ותבשיל עקר בית שמיי או' לא יחזיר ובית הלל אומ' יחזיר 

הלכה יד
השכח תבשיל על גבי כירה וקדש עליו היום בשוגג יאכל במזיד לא יאכל במי דברים אמורי' בתבשיל שלא בשל כל צרכו וחמין שלא הוחמו כל צרכן אבל תבשיל שבשל כל צרכו וחמין שהוחמו כל צרכן הרי אילו מותרין ר' יהודה אומ' חמין שהוחמו כל צרכן הרי אילו מותרין מפני שרע להם אבל תבשיל שבשל כל צרכו כל המצטמק ויפה לו כגון כרוב ופול ובשר טרוף אסור וכל המצטמק ורע לו מותר 

הלכה טו
המבשל בשבת בשוגג יאכל במזיד לא יאכל דברי ר' מאיר ר' יהודה או' בשוגג יאכל למוצאי שבת במזיד לא יאכל ר' יוחנן הסנדלר אומ' בשוגג יאכל למוצאי שבת לאחרי' ולא לו במזיד לא יאכל לא לו ולא לאחרים 

הלכה טז
כלל אמ' ר' ישמעאל בי ר' יוחנן בן ברוקה דבר שחייבין על זדונו כרת ועל שגגתו חטאת ועשאו בשבת בין בשוגג בין במזיד אסור לו ולאחרים ודבר שאין חייבין על זדונו כרת ועל שגגתו חטאת ועשאו בשבת בשוגג יאכל למוצאי שבת לאחרים ולא לו במזיד לא לו ולא לאחרים 

הלכה יז
השוחט בשבת בשוגג יאכל למוצאי שבת במזיד לא יאכל 

הלכה יח
פירות שלקטן בשבת בשוגג יאכלו למוצאי שבת במזיד לא יאכלו 

הלכה יט
התורם והמעשר בשבת בין בשוגג בין במזיד מעשרותיו מעשר 

הלכה כ
המטביל כלים בשבת בין בשוגג בין במזיד עלו ידי טבילה 

הלכה כא
הנוטע בשבת בשוגג יקיים במזיד יעקור בשביעית בין בשוגג בין במזיד יעקור מפני מה אמרו הנוטע בשבת בשוגג יקיים במזיד יעקור ובשביעית בין בשוגג בין במזיד יעקור מפני שמונין לשביעיות ואין מונין לשבתות דבר אחר נחשדו ישראל על השביעיות ולא נחשדו על השבתות ר' יהודה אומ' חלוף הן דברים בשבת בין בשוגג בין במזיד יעקור בשביעית בשוגג יקיים במזיד יעקור 

הלכה כב
רבן שמעון בן גמליאל אומ' מגלגלין בצים על גבי גג של סיד רותח ואין מגלגלין ביצים על גבי עפר רותח 

