{
    "text": [
        "הלוקח מן הנחתום, כיצד הוא מעשר?נוטל כדי תרומת מעשר וחלה, ואומר:אחד ממאה ממה שיש כאן, הרי  בצד זה מעשר, ושאר מעשר סמוך לו . זה שעשיתי מעשר – עשוי תרומת מעשר עליו, והשאר חלה, ומעשר שני בצפונו או בדרומו, ומחולל על המעות.", 
        "הרוצה להפריש תרומה ותרומת מעשר כאחת, נוטל אחד משלושים ושלוש ושליש , ואומר:אחד ממאה ממה שיש כאן, הרי זה בצד זה חולין, והשאר תרומה על הכל. ומאה חולין שיש כאן, הרי זה בצד זה מעשר, ושאר מעשר סמוך לו. זה שעשיתי מעשר עשוי תרומת מעשר עליו [והשאר חלה ], ומעשר שני בצפונו  או בדרומו, ומחולל על המעות.", 
        "הלוקח מן הנחתום, מעשר מן החמה על הצוננת, ומן הצוננת על החמה, אפלו מטפוסין הרבה, דברי רבי מאיר.רבי יהודה אוסר, שאני אומר: חטים של אמש היו משל אחר, ושל היום היו משל אחר.רבי שמעון אוסר בתרומת מעשר, ומתיר בחלה.", 
        "הלוקח מן הפלטר, מעשר מכל טפוס וטפוס , דברי רבי מאיר.רבי יהודה אומר, מאחת על הכל.מודה רבי יהודה בלוקח מן המנפול, שהוא מעשר מכל אחד ואחד.", 
        "הלוקח מן העני, וכן העני שנתנו לו פרוסות פת או פלחי דבלה , מעשר מכל אחד ואחד.ובתמרים ובגרוגרות, בולל ונוטל.אמר רבי יהודה: אימתי? בזמן שהמתנה מרובה; אבל בזמן שהמתנה מועטת, מעשר מכל אחד ואחד.", 
        "הלוקח מן הסיטון וחזר ולקח ממנו שניה, לא יעשר מזה על זה, אפילו מאותו הסוג, אפילו מאותו המין.נאמן הסיטון לומר: משל אחד הם.", 
        "הלוקח מבעל הבית וחזר ולקח ממנו שניה, מעשר מזה על זה, אפלו משתי קופות, אפלו משתי עיירות.בעל הבית שהיה מוכר ירק בשוק, בזמן שמביאין לו מגינותיו, מעשר מאחת על הכל. ומגינות אחרות , מעשר מכל אחד ואחד.", 
        "הלוקח טבל משני מקומות, מעשר מזה על זה; אף על פי שאמרו: אין אדם רשאי  למכור טבל אלא לצורך.", 
        "מעשרין משל ישראל על של נכרי, משל נכרי על של ישראל, משל ישראל על של כותים, משל כותים על של כותים.רבי אליעזר אוסר משל כותים על של כותים.", 
        "עציץ נקוב, הרי זה כארץ.תרם מהארץ על עציץ נקוב, מעציץ נקוב על הארץ, תרומתו תרומה.משאינו נקוב על הנקוב, תרומה ויחזר ויתרום.מן הנקוב על שאינו נקוב, תרומה, ולא תיאכל עד שיוציא עליה תרומות ומעשרות.", 
        "תרם מן הדמאי  על הדמאי, מדמאי על הודאי, תרומה ויחזר ויתרום .מן הודאי על הדמאי, תרומה, ולא תיאכל עד שיוציא  עליה תרומות ומעשרות."
    ], 
    "versionTitle": "Wikisource Mishna", 
    "versionUrl": "http://he.wikisource.org/wiki/%D7%9E%D7%A9%D7%A0%D7%94", 
    "language": "he"
}