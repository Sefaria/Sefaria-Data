{
    "text": [
        "נסר שהוא נתון על פי תנור חדש ועודף מכל צדדיו בפותח טפח, טמאה תחתיו, כלים שעל גביו טהורים .טמאה על גביו, כלים שתחתיו טהורים.ובישן, טמא.רבי יוחנן בן נורי מטהר.נתון על פי שני תנורים, טמאה ביניהם, הם טמאים .רבי יוחנן בן נורי מטהר.", 
        "סרידה שהיא נתונה על פי התנור מקף צמיד פתיל, טמאה תחתיו או על גביו, הכל טמא .כנגד אוירו של תנור, טהור.טמאה כנגד אוירו של תנור , כנגדו עד הרקיע טמא.", 
        "נסר שהוא נתון על פי תנור ישן, יוצא מזה ומזה טפח אבל לא מן הצדדים, טמאה בצד זה, כלים שבצד השני טהורים.רבי יוסי מטמא.הבטח אינו מביא את הטמאה.היה בו זיז, רבי אליעזר אומר, אינו מביא את הטמאה.רבי יהושע אומר, רואים את הבטח כאלו אינו, והזיז העליון מביא את הטמאה.", 
        "סנדל של עריסה שפחתו בתוך הבית, אם יש בו פותח טפח, הכל טמא .ואם לאו, מונין בו כדרך שמונין במת .", 
        "קורות הבית והעליה שאין עליהן מעזיבה  והן מכונות, טמאה תחת אחת מהן, תחתיה טמא.בין התחתונה לעליונה, ביניהן טמא.על גבי העליונה, כנגדו עד הרקיע טמא.היו העליונות כבין התחתונות, טמאה תחת אחת מהן, תחת כלם טמא.על גביהן, כנגדו עד הרקיע טמא.", 
        "קורה שהיא נתונה מכתל לכתל וטמאה תחתיה, אם יש בה פותח טפח, מביאה את הטמאה תחת כלה .ואם לאו, טמאה בוקעת ועולה, בוקעת ויורדת.כמה יהיה בהקפה ויהא בה פותח טפח, בזמן שהיא עגלה, הקפה שלשה טפחים.בזמן שהיא מרבעת, ארבעה , שהמרבע יתר על העגול רביע .", 
        "עמוד שהוא מטל לאויר, אם יש בהקפו עשרים וארבעה טפחים, מביא את הטמאה תחת דפנו.ואם לאו, טמאה בוקעת ועולה, בוקעת ויורדת.", 
        "כזית מן המת מדבק לאסקפה, רבי אליעזר מטמא את הבית.רבי יהושע מטהר.היה נתון תחת האסקפה, ידון מחצה למחצה.מדבק למשקוף, הבית טמא.רבי יוסי מטהר.היה נתון בתוך הבית, הנוגע במשקוף, טמא.הנוגע באסקפה, רבי אליעזר מטמא.רבי יהושע אומר, מטפח ולמטן, טהור.מטפח ולמעלן, טמא ."
    ], 
    "versionTitle": "Wikisource Mishna", 
    "versionUrl": "http://he.wikisource.org/wiki/%D7%9E%D7%A9%D7%A0%D7%94", 
    "language": "he"
}