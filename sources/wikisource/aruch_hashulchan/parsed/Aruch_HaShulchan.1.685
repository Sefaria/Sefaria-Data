{
    "versionTitle": "Wikisource Aruch HaShulchan", 
    "heversionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "language": "he", 
    "text": [
        "חכמינו ז\"ל תקנו לקרות ארבע פרשיות באדר הסמוך לניסן. והיינו: שאם היתה שנה מעוברת – קורין אותם באדר השני.הראשונה היא פרשת שקלים, לזכרון מצות מחצית השקל. שהיה על כל אחד מישראל ליתן בכל שנה לתרומת הלישכה, לקנות בהם תמידין וכל קרבנות ציבור.השנייה היא פרשת \"זכור\", כדי להסמיך מחיית עמלק למפלת המן, שהיה מזרע עמלק. וקורין אותה קודם פורים.והשלישית היא פרשת פרה אדומה, שהיתה שריפתה סמוך לניסן, כדי לעשות הפסח בטהרה.והרביעית פרשת \"החודש הזה לכם\", שבה מצות עשיית הפסח.ובירושלמי דמגילה אמרו: בדין הוא שתקדום פרשת הפסח לפרשת פרה, שהרי באחד בניסן הוקם המשכן, ושני לו נשרפה הפרה. ומפני מה הקדימוה? מפני שהיא טהרתן של ישראל (רש\"י מגילה כט ב).", 
        "פרשת שקלים קורין בשבת הסמוך לראש חודש אדר מלפניו, או בשבת שחל להיות בו ראש חודש אדר. מפני שבאדר היו משמיעים על השקלים, כדתנן בריש שקלים.והטעם: משום דראש חודש ניסן מתחיל לעניין זה תחילת השנה, להביא קרבנות הציבור מהתרומה החדשה, כדכתיב: \"זאת עולת חדש בחדשו לחדשי השנה\". והאי \"לחדשי\" יתירא הוא; אמרה תורה: הבא קרבן מתרומה חדשה.ומניין שהוא ניסן? ילפינן מן \"החדש הזה לכם\", דכתיב: \"ראשון הוא לכם לחדשי השנה\". מה כאן ניסן – אף לחודשי השנה, דכתיב ב\"פינחס\" גם כן ניסן.ולכך היו משמיעין באדר להביא שקליהן, להיותן מוכנין לראש חודש ניסן, ומכריזין שלושים יום מקודם. ואנחנו משלמים פרים שפתינו לזכרון זה.", 
        "ולכן בשבת שקודם ראש חודש אדר, אחר קריאת פרשת השבוע, קורין למפטיר ריש פרשת \"כי תשא\" עד \"לכפר על נפשתיכם\". וההפטרה היא במלכים: \"בן שבע שנים יהואש במלכו\", שהיא מדברת מעניין השקלים, עד \"לכהנים יהיו\".ויש מתחילין מקודם, מן \"ויכרות יהוידע\", וזהו מנהג הספרדים. וטעמם נראה לי משום דקיימא לן לעיל ריש סימן רפד שיש להדר שיהיה בההפטרה עשרים ואחד פסוקים, אם לא היכי דסליק עניינא, עיין שם. ומן \"בן שבע\" שנים עד \"לכהנים יהיו\" ליכא, רק שבעה עשר פסוקים. לכן מתחילין ארבעה פסוקים מקודם שזהו גם כן מעניינא דיהוידע ויואש.אבל מנהג אשכנז אינו כן. ונראה דטעמם דהן אמת, דזהו מעניינא דיהוידע ויואש, מכל מקום אינו מעניינא דשקלים. ולכן הוי כמו דסליק עניינא.", 
        "ואם חל ראש חודש אדר בשבת, מוציאין שלושה ספרים.בראשון קורא שיתא גברי בפרשת השבוע. ודווקא ששה ולא יותר, כדי לקרות בהשנייה השביעי, שהיא מחובת הקרואים, וכמו שכתבתי בסימן הקודם לעניין ראש חודש טבת שחל בשבת, עיין שם בסעיף ד.ובשנייה קורין שביעי בשל ראש חודש, ומתחילין \"וביום השבת\".ובשלישית קורין למפטיר בפרשת שקלים.ומקדימין של ראש חודש לשקלים, מפני שהיא תדיר. וממילא דהמפטיר קורא ההפטרה בעניינא דשקלים, ולא בעניינא דראש חודש, כיון שהמפטיר קרא בשקלים בתורה, ולכן בהכרח שההפטרה בנביאים תהיה מעניינא דקריאת התורה של המפטיר.(והלבוש כתב דקורין לפחות שיתא גברי במקום שאין דרך לקרות אלא שבעה וכו', עיין שם. ומשמע קצת דרשאי לקרות יותר מששה בראשונה במקום שדרך להוסיף. ותמיהני: דאיך אפשר שלא לקרות בשנייה מהחיובים דשבעה קרואים? וכן מבואר מלשון הטור, וגם מגמרא דמגילה כט ב יש ראיה לזה, עיין שם. ודייק ותמצא קל.)", 
        "בשבת שנייה שקודם פורים קורין פרשת \"זכור\".והרבה פוסקים סוברים שפרשת זכור הוי דאורייתא, כלומר דמן התורה הוי חיוב לקרות פרשת מחיית עמלק פעם אחת בשנה. אך בימי מרדכי ואסתר קבעו החיוב על שבת שלפני פורים, כדי להסמיך מחיית עמלק למפלת המן, כמו שכתבתי. וכתיב: \"והימים האלה נזכרים ונעשים\" – צריך להקדים זכירה דעמלק לעשייה דמצות פורים.ויש מי שאומר דיוצאין מן התורה גם בקריאה דפורים בפרשת \"ויבא עמלק\" (מגן אברהם סוף סימן זה). ולעניות דעתי אינו כן, שהרי הרמב\"ם בספר המצות בעשין קפח כתב שצונו להכרית זרע עמלק וכו', ובמצוה קפט כתב שצונו לזכור מה שעשה לנו עמלק, עיין שם. וזה נזכר רק בפרשה \"זכור\": \"זכור את אשר עשה לך עמלק... והיה בהניח... תמחה...\" אבל ב\"ויבא עמלק\" לא כתיבא מצות זכירה לכלל ישראל, ולא מצות מחייה. דשם כתיב: \"כי מחה אמחה...\", אבל לא כתיב \"תמחה\" שאנחנו מחוייבים לעשות כן.וגם במגילה (יח א) משמע להדיא דעיקר חיובא היא ב\"זכור\", דתניא: \"זכור\" – יכול בלב? תלמוד לומר: \"לא תשכח\" – הרי שכחת הלב אמור. הא מה אני מקיים \"זכור\"? בפה. עיין שם.אלמא דחיובא היא רק בפרשה \"זכור\". מיהו זהו וודאי כשקראה בתורה בפרשה \"תצא\" דיצא מדאורייתא. אבל מתקנתא דרבנן – דווקא קודם פורים.וההפטרה של פרשת \"זכור\" היא בשמואל (טו): \"כה אמר ד' צבאות: פקדתי את אשר עשה עמלק...\" עד \"גבעת שאול\". ויש מתחילין פסוק קודם: \"ויאמר שמואל אל שאול\" מפני שהיא ראש הפרשה.", 
        "בשבת שלישית קורין פרשת פרה, מן ריש \"חקת\" עד \"תטמא עד הערב\", ששם נתבארו כל דיני פרה אדומה.וההפטרה היא ביחזקאל (לו) מן \"ויהי דבר ד'... בן אדם...\" עד \"דברתי ועשיתי\". ויש מוסיפין עוד שני פסוקים עד \"וידעו כי אני ד'\", מפני שזהו סוף העניין, עיין שם. ולפי שהנביא הוכיחם שם על טומאתם, לכן קבעוה לפרשת פרה, שמטהרת את הטמאים.ובשבת רביעית קורין פרשת \"החדש הזה לכם\" עד \"תאכלו מצות\".ומפטירין ביחזקאל (מה). והספרדים מתחילין מן \"כה אמר ד' בראשון באחד לחדש...\" עד \"עולת תמיד\", דזה מיירי בעניינא דראש חודש ניסן. והאשכנזים מתחילין שני פסוקים מקודם, מן \"כל העם הארץ\", ושלושה פסוקים אחר \"עולת תמיד\" עד \"איש מאחוזתו\". וטעמם נראה: דאף על גב דפסוקים אלו אינם מעניינא דראש חודש ניסן, מכל מקום כיון דכל הפרשה היא מעניינא דנשיא לעתיד לבוא, ואלו הפסוקים הם גם כן מעניינא דנשיא, ובחדא פרשה הם, ולכן אומרים גם אותם.ודע דגם בפרשיות אלו – זהו רק למפטיר. אבל כל השבעה קרואים, או יותר במקום שמוסיפין – קורין בפרשת השבוע, כמו שכתבתי בפרשת שקלים.וראש חודש ניסן שחל להיות בשבת – מוציאין שלושה ספרים. וקורין ששה בראשונה, וראש חודש בשנייה, ופרשה \"חודש\" בשלישית, כמו בשקלים כשחל ראש חודש אדר להיות בשבת, כמו שנתבאר.", 
        "כתבו רבותינו בעלי השולחן ערוך בסעיף ז:יש אומרים שפרשת \"זכור\" ופרשת פרה אדומה חייבים לקרותם מדאורייתא. לפיכך בני הישובים שאין להם מניין צריכים לבוא למקום שיש מניין בשבתות הללו, כדי לשמוע פרשיות אלו שהם מדאורייתא. ואם אי אפשר להם לבוא – מכל מקום יזהרו לקרותם בנגינתם ובטעמן.עד כאן לשונו. ועדיפי לעניין הילוך למניין מקריאת המגילה. ואף על גב דקריאת המגילה דוחה כל הדברים, כמו שאכתוב בסימן תרפז, מכל מקום הא אפשר לקרותה ביחידית, מה שאין כן פרשיות שבתורה – אין קורין אלא בעשרה (ט\"ז סעיף קטן ב בשם תרומת הדשן).אך גדולי האחרונים תמהו: מאין לנו לומר דגם פרשת פרה היא מן התורה? דאין שום רמז לזה בגמרא, ולכן פסקו דאינה מן התורה (מגן אברהם).ולעניות דעתי נראה דיש לזה רמז בתורה, דהנה בפרשת פרה אדומה כתיב באמצע הפרשה: \"והיתה לבני ישראל... לחקת עולם\", ודרשינן בספרי: שתהא נוהגת לדורות, עיין שם. דאפר פרה אינו תלוי במקדש, דגם בזמן האמוראים היה להם אפר פרה, כדאמרינן: חבריא מדכן בגלילא (חגיגה כה א, ועיין נידה ו ב ברש\"י). ובסוף [ה]פרשה כתיב עוד: \"והיתה להם לחקת עולם\", ומיותר הוא, אלא דאתי לעניין קריאת הפרשה אף בזמן דליכא אפר פרה. כעניין שאמרו בזבחים (צ א): למקראה הקדימה הכתוב. ופירש\"י בנידה שם: שיהא קורין בעניין, עיין שם. וכל שכן בזמן הזה דליכא עצם המצוה, שהיתה ראויה להיות בזמן הזה אם היה לנו אפר פרה, דוודאי יש לומר שיש חיוב לקרות הפרשה.", 
        "דבר מובן ממילא: שאלו הארבע פרשיות – אי אפשר להיות רצופים. דכיון שמקדימין שקלים לראש חודש אדר, ו\"זכור\" צריך להיות סמוך לפורים – ממילא שיש הפסק שבת אחת.וכלל הדברים כן: הוא דאם חל ראש חודש אדר בתוך ימי השבוע, ואפילו חל בערב שבת – מקדימין שקלים בשבת שלפניו. וממילא דלשבת הבא מפסיקין, שהרי אינו שבת הסמוך לפורים. ובשבת השלישי קורין \"זכור\".ולפעמים יש גם הפסקה בין \"זכור\" לפרה. כיצד? דהנה ראש חודש אדר אינו חל אלא באחד מימי זבד\"ו (שביעי, שני, רביעי, ששי). והנה כשחל בשביעי, וקורין שקלים בו ביום, וממילא דבשבת שנייה קורין \"זכור\", שהרי פורים תהיה באותה שבוע ביום ששי. ואין כאן הפסקה בין שקלים ל\"זכור\", אלא ההפסקה תהיה בין \"זכור\" לפרה. והיינו: ביום חמישה עשר, שהוא שבת אחר פורים – אין קורין בו פרה, מפני שלבד שבת זה תהיה עוד שני שבתים עד ראש חודש ניסן. ויותר טוב להסמיך פרה לחודש, שהוא מעניין אחד: לטהרת הפסח.ואם חל ראש חודש ביום שני – הוה ההפסקה בששי לחודש בין שקלים ל\"זכור\", כדי להסמיך \"זכור\" לפורים. וזולת זה אין הפסקה. וכן כשחל ראש חודש ביום רביעי – הוה ההפסקה ברביעי לחודש, כמו בחל ביום שני.אמנם כשחל ראש חודש אדר ביום ששי – יש בכאן שני הפסקות: האחת בשני ימים לחודש, בין שקלים ל\"זכור\", כדי להסמיך \"זכור\" לפורים. והשנייה בין \"זכור\" לפרה, בששה עשר לחדש, כדי להסמיך פרה לחודש.", 
        "ומתנחי לזה סימנא: זט\"ו ב\"ו ד\"ד ובי\"ו.כלומר: כשחל ראש חודש אדר בשביעי – ההפסק בחמישה עשר לחודש, וזהו: זט\"ו. וכשחל בשני – הוה ההפסק בששי לחודש, וזהו: ב\"ו. וכשחל ברביעי – הוה ההפסק ברביעי לחודש, וזהו: ד\"ד. וכשחל בששי יש שני הפסקות: בבשני ובששה עשר, וזהו: ובי\"ו.וכתב הרמב\"ם בפרק שלושה עשר מתפילה דין כא, וזה לשונו:נמצאת אומר שפעמים תהיה הפסקה בין שבת ראשונה ושנייה, או בין שנייה לשלישית. ופעמים יהיו שתי הפסקות: בין ראשונה לשנייה, ובין שנייה לשלישית. אבל בין שלישית לרביעית – לא יפסיק.עד כאן לשונו. והטעם: דשקלים ו\"זכור\", וכן \"זכור\" ופרה – אין להם שייכות זה, לזה ולכן יכולין לעשות הפסקה ביניהן. אבל פרה וחודש שייכות זה לזה, לפיכך אין לעשות הפסקה ביניהם.(כתב המגן אברהם: דבכל ארבע פרשיות אין מזכירין נשמות, ואומרים \"צדקתך צדק\". עד כאן לשונו. ו\"אב הרחמים\" – יש שנוהגין לומר. ולעניות דעתי נראה שלא לומר, כיון שאין מזכירין נשמות והם שבתות של שמחה, ולא גריעי משבת שמברכין בו את החודש.)בסייעתא דשמיא סליק הלכות חנוכה"
    ], 
    "versionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "versionUrl": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F"
}