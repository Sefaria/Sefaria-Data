{
    "versionTitle": "Wikisource Aruch HaShulchan", 
    "heversionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "language": "he", 
    "text": [
        "ביום הכיפורים קורין ששה קרואים. דביום טוב קורין חמשה, ויום הכיפורים גדול במעלה, שאסור בו כל מלאכה וענוש כרת – קורין אחד יותר. ושבת, דהוי איסור סקילה – קורין שבעה, אחד יותר מיום הכיפורים (מגילה כב ב). ועוד: דמצינו בעזרא כשקרא בתורה באחד לחדש השביעי – עמדו ששה מימין וששה משמאל, כמפורש בנחמיה (ח), וכנגד זה תקנו ששה קרואים (שם כג א).ואף על גב דזה היה בראש השנה – מכל מקום כיון דשם עשו תשובה גדולה כל ישראל, כמבואר שם, ויום הכיפורים הוא עיקר יום התשובה – לכן תקנו נגד זה.(וששה הוא כולל הכל: ארבע רוחות, ומעלה ומטה. וגם התשובה הוא עיקר בנין העולם.)", 
        "ואם חל בשבת – קורין שבעה, ויכולין להוסיף כבכל השבתות.וקורין \"אחרי מות...\", שבשם כל עבודת יום הכיפורים, וזכרון מיתת בני אהרן מסייע לכפרת ישראל, שמיתת הצדיקים מכפרת. וראוי לכל איש להצטער ולהוריד דמעות על מיתתם, וכל העושה כן – יש לו לקוות שלא ימותו בניו בחייו, ומוחלין לו עונותיו (מגן אברהם בשם הזוהר והאריז\"ל).ולמפטיר קורין \"ובעשור\" בפרשה פינחס. ומפטירין בישעיה (נז) \"ואמר סולו סולו...\" עד \"כי פי ד' דיבר\", שמזהיר שם על התשובה. ויש שכתבו שהמפטיר אינו חותם \"מלך מוחל וסולח...\", אלא \"מלך על כל הארץ...\" (לבוש ומגן אברהם). ולא כן המנהג אצלינו, אלא חותם כמו בתפילה, וכן נדפס במחזורים.(ויש אומרים שאין מוסיפין על שבעה בשבת.)", 
        "מילה ביום הכיפורים – מלין בין \"יוצר\" למוסף, אחר קריאת התורה. ולאחר מילה אומרים \"אשרי\", כדי שיהיה על מה לומר קדיש קודם מוסף.אבל המנהג למול אחר \"אשרי\", ונראה הטעם משום דמלין אחרי הכנסת הספר תורה להיכל, דְלמה ישהו ספר התורה? ואם כן אומרים \"אשרי\" כמו בכל השבתות וימים טובים, שאומרים \"אשרי\" קודם הכנסה. אבל אם באמת מלין קודם הכנסה – וודאי שיש לומר \"אשרי\" אחר כך.ואם מלין חוץ מהבית הכנסת – אין מלין עד אחר חזרת ספר תורה. ומכל מקום אומרים קדיש, מפני שהרבה אומרים כמה מזמורים קודם מוסף, וכן תפילות.ומברכין על המילה בלא כוס, כיון שאין מי שישתה. ויש אומרים דמברכין על הכוס ונותנין לתינוק, כמו בתשעה באב, דכיון דהוא במקרה – לא שייך דילמא אתי למיסרך. ויש אומרים דביום הכיפורים יש להחמיר מליתן לכל תינוק, ויוצאין במה שנותנין מעט לפיו של התינוק הנימול.(עיין מגן אברהם סוף סעיף קטן ג, שיתנו להתינוק מעט לשתות, לבד מה שנותנין לו באצבע באמירת \"בדמיך חיי\". ותמה אני: אטו ביכולתו לשתות אף מעט תינוק בן שמנה? והרמ\"א כתב דכן נוהגים לצאת בהתינוק הנמול. ועתה כמדומני שנותנין לשאר תינוק כדעת בעל המנהגים, דאם לא כן הוי בזיון להכוס.)", 
        "במוסף אומר שליח הציבור סדר העבודה. ונוהגים ליפול על פניהם כשאומרים \"והכהנים...\", וכן ב\"עלינו\" נופלין. וגם בראש השנה המנהג ליפול ב\"עלינו\".אבל שליח הציבור – אסור לעקור ממקומו כדי ליפול על פניו, דאסור לעקור ממקומו באמצע התפילה. וכתב רבינו הרמ\"א שיש למחות בידי העושים כן. ומכל מקום מנהגינו שגם שליח הציבור נופל, ומכינים את עצמם באופן שלא יצטרכו לעקור ממקומם, ואחרים מגביהים אותו. וב\"עלינו\" אין ראוי לשליח הציבור ליפול.", 
        "ונוהגים לידור לצדקה בעד המתים ביום הכיפורים. ומזכירים נשמותיהם, דהמתים יש להם גם כן כפרה ביום הכיפורים.ועולים לדוכן במוסף. וסדר הוידוי הוא: \"חטאתי, עויתי, פשעתי\".ובעבודה, מתחילה אומר \"אנא השם\" ואחר כך \"אנא בשם\". אבל כשאומר \"לפני ד' תטהרו\" – אומרו בכינויו באדנות, ככל השמות.(ובסדר עבודה של \"אמיץ כח\" יש כמה דברים הצריכים תקון. עיין בנשמת אדם, ואין כאן מקומו.)"
    ], 
    "versionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "versionUrl": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F"
}