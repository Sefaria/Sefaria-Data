{
    "versionTitle": "Wikisource Aruch HaShulchan", 
    "heversionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "language": "he", 
    "text": [
        "גרסינן בכריתות (ו א):אמר אביי: השתא דאמרת סימנא מילתא היא – יהא אדם רגיל למיכל בריש שתא רוביא, כרתי, סילקי, תמרי, קרא.וכשאוכל רוביא אומר: \"יהי רצון שיתרבו זכיותינו\". כרתי: \"יכרתו שונאינו\". סילקי: \"יסתלקו אויבינו\". תמרי: \"יתמו שונאינו\". קרא: \"יקרע גזר דינינו, ויקראו לפניך זכיותינו.\"והולכין בזה כפי לשון המדינה. ולכן אצלינו מבשלין ריב\"ן, מערי\"ן, וקירבע\"ס, שחושבין זה לקרא, וקרוי\"ט, שזהו כמו קרא, וכיוצא באלו. וכל מקום לפי מנהגו. ומדגים – יש מהדרים אחר מין דג שקורין \"כרת\", והוה כמו כרתי. וכל דבר טוב – אנו אומרים ה\"יהי רצון\" על עצמינו, ואם להיפך – אומרים על שונאינו.", 
        "ויש נוהגין לאכול תפוח מתוק בדבש, ואומרים \"תתחדש עלינו שנה טובה ומתוקה\".ויברך \"בורא פרי העץ\"; ואין ברכת המוציא פוטרתו, שאין זה דבר הבא מחמת הסעודה.ופשוט הוא שטועם, ואחר כך אומר ה\"יהי רצון\", ולא יפסיק בין הברכה להאכילה. או יאמר ה\"יהי רצון\" קודם הברכה (עיין מגן אברהם סעיף קטן ב).ויש אוכלין רמונים, ואומרים: \"נרבה זכיות כרמון\". ובמדינתינו אין רמונים מצויין, ונוהגין לאכול בשר שמן, וכל מיני מתיקה, שתהא חלקנו שמן ומתוק.", 
        "ואוכלין ראש כבש, ואומרים: \"נהיה לראש ולא לזנב\". ועוד: לזכר אילו של יצחק. ומפני טעם הראשון אוכלין מכל מין דג את הראש.וגם אוכלים את ה\"המוציא\" מטובלת בדבש.ויש מדקדקים שלא לאכול אגוזים, ד\"אגוז\" בגימטריה \"חטא\". ויש שאין מטבלין בחומץ, ואין אוכלים דברים חמוצים בלילה ראשונה, ולא דברים המרים. ואין בכלל זה פלפלין שנותנים למאכלים, דהם מתקנים המאכל, כמו דגים שאי אפשר לאכלן בלא פלפלין. וגם לא יאכלו דברים שמרבים כיחה וניעה, ויהיה הפסק בתפילה, כמו אגוזים ולוזים וכיוצא בהם.", 
        "יש נוהגים שלא לישן ביום ראשון דראש השנה ביום, על פי הירושלמי. והאריז\"ל אמר דאחר חצות, ואחרי התקיעות – יכולים לישן. ויושב ובטל – כישן דמי.ויש נוהגים לילך ביום ראשון דראש השנה אל הנהר, ולאמר פסוקים \"ותשליך במצולות ים כל חטאתינו\". וקורין לזה \"תשליך\".ויזהירו שלא ילכו נשים. ובמקומות שהולכות – מוטב שאנשים לא ילכו כלל. דבלאו הכי יש מתרעמים על זה בזמן הזה, ורבים נמנעים מזה מפני טעם הידוע להם, ונכון הוא."
    ], 
    "versionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "versionUrl": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F"
}