{
    "versionTitle": "Wikisource Aruch HaShulchan", 
    "heversionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "language": "he", 
    "text": [
        "שנו חכמים במשנה (מה א): שלושה שאכלו כאחד – חייבין לזמן. כלומר: לברך ביחד ולהוסיף עוד ברכה, והיינו ברכת זימון. וילפינן זה מקרא ד\"וברכת את ה' אלהיך\" – זו ברכת זימון (מח ב).וכתיב: \"גדלו לה' אתי ונרוממה שמו יחדיו\". כלומר שזהו כשיש שלושה, דאחד אומר לשנים \"גדלו לה' אתי\" (גמרא). וכן אמר משה רבינו]]: \"כי שם ה' אקרא הבו גודל לאלהינו\" (שם). וזהו גם כן שאחד אומר לשנים: \"הבו גודל\".ולא תיקנו בברכת זימון שם ומלכות, מפני שאינה ברכה קבועה, דאחד או שנים פטורים ממנה. ולא צוו להזכיר השם רק בעשרה, שאז אומרים \"נברך לאלהינו\" כמו שיתבאר. וכן כתיב: \"במקהלות ברכו אלהים\", כלומר: כשיש קהל ועדה, דאז יזכירו \"אלהינו\". דאין \"עדה\" פחותה מעשרה (לבוש).ואף על גב דכל ברכה שאין בה שם ומלכות אינה ברכה, כמו שכתבתי בסימן רי\"ד, ברכת זימון שאני שהרי היא הכנה והזמנה לכמה ברכות, ולכן קוראין אותה ברכת זימון, ולכן הוה כאילו גם בה יש שם ומלכות. וזהו שאומרים בברכת זימון \"נברך שאכלנו משלו\", כלומר: נברך בשם ומלכות; אף על גב דעיקר הכוונה הוא שיענו \"ברוך שאכלנו משלו\", מכל מקום גם זה נכלל בה (כן נראה לעניות דעתי).", 
        "בפסחים (קג א) משמע שקודם ברכת הזימון היו אומרים \"הב לן ונברך\", עיין שם. ואולי דמזה המנהג שלנו שאומרים מקודם \"רבותי מיר ווילין בענטשין\", ועונין \"יהי שם ה' מבורך מעתה ועד עולם\". וכן הוא בזוהר \"דברים\" שצריך הזמנה לזה שיאמרו שמכינים עצמם. ובזוהר שלפנינו הוא בפרשת \"בלק\" (דף קפ\"ו ע\"ב), עיין שם.והעניין נראה לי: דהנה עניין גדול כשחושבים לעשות – עושים הכנה והזמנה מקודם. ובדור הפלגה שרצו למרוד בה', כתיב: \"הבה נבנה לנו עיר\". ופרעה כשרצה לאבד את ישראל אמר: \"הבה נתחכמה לו\". ו\"הבה\" הוא לשון הזמנה. וכן בקדושה, כמאמר הכתוב: \"הבו לה' כבוד ועוז\". ומשה רבינו כשנצטוה למנות דיינים ושופטים אמר: \"הבו לכם אנשים\". ולכן כל מצוה צריכה הזמנה.והנה בכל מצות מעשיות יש ברכה מקודם, והיא היא ההזמנה. אבל ברכת המזון שהמצוה היא הברכה בעצמה – צריך הכנה קודם הברכה; ולכן אומרים \"הב לן ונברך\", והוא מלשון \"הבה\" שזהו הזמנה.(וזה לשון הזוהר: חמי דוד דבעי הזמנה, ואמר \"אברכה...\". ואי תימא בשאר ברכאן אמאי לא אית הזמנה? אלא ההוא מילא דברכה איהו הזמנה... אוף הכי לברכת זימון... \"הב ונברך...\". עד כאן לשונו, עיין שם. ודייק ותמצא קל.)", 
        "כיצד היא ברכת הזימון? המברך אומר \"נברך שאכלנו משלו\", והמסובין עונין \"ברוך שאכלנו משלו ובטובו חיינו\". והמברך חוזר ואומר כן, והם עונין \"אמן\" שהרי היא סוף ברכה. ויש שמפקפק בזה, ואינו עיקר (עיין מגן אברהם ואליה רבה).ולמה אינו אומר \"ברכו\" כמו בתפילה ובקריאת התורה? משום דאין אומרים \"ברכו\" לפחות משלושה, כמבואר מקראי ד\"גדלו\" ו\"כי שם\" כמו שכתבתי. ולכן צריך לכלול עצמו עמהם, לומר \"נברך\".ולפי זה כשיש ארבעה מסובין היה יכול לומר \"ברכו\", וכל שכן כשמברכין בעשרה. אלא כדי להשוות כל ברכת זימון תיקנו לומר תמיד \"נברך\". ועוד: כדי שלא להוציא עצמו מן הכלל. ומה שבתפילה ותורה אין אומרים כן, דבשם כיון שאומר \"המבורך\" – לא הוציא עצמו. ועוד: דבשם אף על פי שכבר יצא ידי חובתו יכול לעשות \"ברכו\" להוציא אחרים, ואינו צריך לכלול עצמו עוד; אבל ברכת המזון אינו מברך אלא אם כן אכל בעצמו וחייב בברכה, לכן אינו רשאי להוציא עצמו מן הכלל (מגן אברהם סעיף קטן ב'). ובדיעבד בארבעה ויותר כשאמר \"ברכו\" – יצא (שם סעיף קטן א'). וכן כתב הטור.", 
        "ולמה אינו אומר מקודם \"ובטובו חיינו\"? משום דמקודם הוא רק ציוי לכל המסובין שנברך את ה' על שהאכילנו בסעודה זו, והוא גם כן כהכנה והזמנה, ואין להזכיר יותר. והם כשעונים אומרים \"ובטובו חיינו\", כלומר: שלא לבד בסעודה זו אכלנו משלו אלא אנו חיים תמיד בטובו יתברך. ולכן מחוייב המברך לחזור ולומר \"ברוך...\", מפני שלא אמר עדיין \"ובטובו חיינו\".ויש שהיו נוהגים שהמברך בעת שאמר \"נברך שאכלנו משלו\" היה מסיים גם כן \"ובטובו חיינו\", ונדחו דבריהם (עיין ב\"ח וט\"ז). ועתה אין מנהג זה בשום מקום.ואם הם עשרה יברך בשם, והיינו שיאמר \"נברך אלהינו\", והם עונים גם כן \"ברוך אלהינו\", וגם הוא חוזר ואומר \"ברוך אלהינו...\". ולא יאמר \"נברך לאלהינו\" בלמ\"ד, דבברכה לא כתיב למ\"ד, כדכתיב: \"ברכו עמים אלהינו, במקהלות ברכו אלהים\" (תר\"י).", 
        "ותיכף מתחילין בברכת \"הזן\". ויש שאומרים מקודם \"ברוך הוא וברוך שמו\"; ואינו כן, שלא מצינו זה לא בגמרא ולא בפוסקים. ואף שבטור יש לשון זה, כתבו שהוא טעות הדפוס, דאין לזה עניין כלל, והוא הפסק בין ברכת הזימון לברכת \"הזן\".מיהו גם ברוקח נמצא כן (בסימן רפ\"ד), וכן באבודרהם. ויש מי שכתב דזהו כשמברכים בעשרה, דכיון שמזכיר השם נותנים לו ברכה, כדכתיב: \"כי שם ה' אקרא, הבו גודל לאלהינו\" (ב\"ח). אבל יותר נכון שלא לאמרו; וכן הוא המנהג הפשוט במדינתינו, וכן נראה מרוב הפוסקים.ואין חילוק בין עשרה למאה ואלף ויותר, דאין אומרים יותר מן \"נברך לאלקינו\" (דהלכה כרבי עקיבא במשנה מט ב).ולמה בזימון אומרים שם \"אלקים\" ובתורה ותפלה שם הוי\"ה? מפני שמזון הברואים – הדין נותן שיתן הוא יתברך מזון לכל הברואים, ולכן מזכיר שם \"אלקים\" שהוא מידת הדין. אבל התורה היא תורת חסד, לכן מזכירים שם הוי\"ה (אליה רבה סעיף קטן ו'). ועוד: שמזון הכין בעת בריאת העולם, וכל מעשי בראשית הוא בשם \"אלקים\", שכן נתייסדה מזמן הבריאה; מה שאין כן התורה והתפילה הם למעלה מעולם הזה, ואצולה מגנזי מרומים. ולכן מזכירים שם הוי\"ה ברוך הוא.ולמה מזכירים השם בעשרה ולא בפחות? משום דאכל בני עשרה שכינתא שריא. ועוד: משום קרא ד\"במקהלות\", כמו שכתבתי בסעיף א.", 
        "וכל המשנה ממטבע שטבעו חכמים ומנוסח שקבעו – אינו אלא טועה. כגון שאומר \"נברך על המזון שאכלנו\", דמשמע שמברך להמזון. ולכן בעשרה שמזכיר השם – יכול לומר כן כמובן, שמברך את השם על המזון שאכלנו.וכן לא יאמר \"נברך למי שאכלנו משלו\", דזה משמע כמו שמברך להבעל הבית. ואף בעשרה אין לומר כן, דאף דלא משמע על הבעל הבית כמו שכתבתי, מכל מקום משמע חס ושלום: לזה אלוה שאכלנו משלו, כאילו יש שתי רשויות חס ושלום (ב\"ח ומגן אברהם).וכן לא יאמר במקום \"ובטובו\": \"ומטובו\", דמשמע מקצת, וממעט בחסדי הקדוש ברוך הוא. ורק בשאלה ובקשה יש לומר כן, כמו \"ושבענו מטובך\", דאין דרך ארץ לשאול הרבה, אבל לא בשבחיו יתברך (גמרא).וכן לא יאמר \"במקום חיינו חיים\"; והאומר כן הרי זה בור, דהוציא עצמו מן הכלל (רש\"י נ א).", 
        "אם היו עשרה, וטעו המברך והעונים ולא הזכירו \"אלקינו\" – אין יכולים לחזור ולברך בשם, כי כבר נפטרו מידי זימון, והוה מעוות לא יוכל לתקון.אבל אם עדיין לא ענו אחריו, כיון שלא נתקיימה עדיין מצות זימון – יחזור המברך ויענה בשם, ואחר כך יענו אחריו."
    ], 
    "versionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "versionUrl": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F"
}