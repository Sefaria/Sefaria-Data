{
    "versionTitle": "Wikisource Aruch HaShulchan", 
    "heversionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "language": "he", 
    "text": [
        "ואחר ששתו הכוס השלישי נוהגין לומר \"שפוך חמתך...\", ולפתוח הדלת כדי לזכור שהוא ליל שמורים. ובזכות אמונה זו יבוא משיח, וישפוך חמתו על הבבליים שחרבו בית המקדש. ועל כי קודם ביאת המשיח יבוא אליהו, כדכתיב: \"הנה אנכי שולח לכם את אליהו הנביא לפני...\".ולכן המנהג להעמיד עוד כוס באמצע השולחן, וקורין אותו \"כוסו של אליהו\". ויש שהיו נוהגים לעמוד מהסיבה ולאמר \"ברוך הבא\". והכל לחיזוק האמונה, כי כך אנו מקובלים שבניסן נגאלו – ובניסן עתידין לגאל, כדאיתא בפרק קמא דראש השנה (יא א). ולכן בעת גמר הסדר קודם אמירת \"לא לנו... כי לשמך תן כבוד\" – אנו מתעוררים שיתן כבוד לשמו הגדול יתברך.", 
        "ומוזגין כוס רביעי, ומתחיל \"לא לנו\", וגומר את ההלל. וכשמגיע ל\"יהללוך\" אומר הלל הגדול, שהוא מזמור של עשרים וששה \"הודו\" עד סופו. ואחר כך אומר \"נשמת\", ונקרא \"ברכת השיר\" בגמרא (קיח א) לפי שבשבתות ויום טוב אומרים אותו אחר פסוקי דזמרה (תוספות שם דיבור המתחיל \"מאי\").והני עשרים וששה \"הודו\" הם כנגד עשרים וששה דורות שקודם מתן תורה, שהקדוש ברוך הוא זן אותם בחסדו (גמרא שם). ונקרא \"הלל הגדול\" משום דכתיב ביה \"נותן לחם לכל בשר\" (שם), שהקדוש ברוך הוא יושב ברומו של עולם ומחלק מזונות לכל בריה (שם). ועל שבפסח נכנסנו תחת כנפי השכינה, והבטיחנו שאל יעזבנו ואל יטשנו לנצח – לכן אומרים זה על הסדר.", 
        "בעניין חתימת ההלל רבו הדעות:רבינו הבית יוסף כתב שאומר \"נשמת\" ו\"ישתבח\" עד \"כי מעולם ועד עולם אתה אל\". ויאמר אחר כך \"יהללוך\" וחותם \"מלך מהולל בתשבחות\".והטור כתב ד\"יהללוך\" יאמר אחר הלל עד הברכה, ואחר כך \"נשמת\" ו\"ישתבח\", וחותם ב\"ישתבח\"; וכן כתב התוספות שם.ואנחנו נוהגים כרבינו הבית יוסף.ואחר הברכה מברך \"בורא פרי הגפן\" על כוס רביעי, לפי שהפסיק בהלל. ורבינו הבית יוסף פסק בלא ברכה, ואין אנו נוהגין כן, כמו שכתבתי בסימן תע\"ד. ושותה בהסיבה, ואם לא היסב נתבאר בסימן תע\"ב. ושותיהו כולו כדי לברך ברכה אחרונה \"על הגפן...\".ואחר כך אומר הפיוטים כפי המנהג. ויש שאין שותים עד אחר אמירת הפיוטים, וכן נדפס בהגדות. ואינו נכון, כי הכוס הרביעי צריך לשתות תיכף אחר הלל.(הבית יוסף כתב: אם שתה בלא הסיבה – יחזור וישתה בהסיבה. ואז צריך לברך לפניו \"בורא פרי הגפן\", לפי שהסיח דעתו מלשתות עוד. עד כאן לשונו. ולעיל בסימן תע\"ב הבאנו דעות שאינו צריך לחזור ולשתות בהסיבה, עיין שם. וכתב הרמ\"א דהלל יכול לומר אף שלא במקום סעודה, עיין שם. ומכל מקום טוב יותר לאומרו במקום הסעודה, ולשתות כל הכוסות במקום אחד.)"
    ], 
    "versionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "versionUrl": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F"
}