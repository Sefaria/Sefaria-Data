{
    "versionTitle": "Wikisource Aruch HaShulchan", 
    "heversionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "language": "he", 
    "text": [
        "בכל יום משבעה תעניות אחרונות של גשמים או של שארי צרות, כשעושים בסדר הזה (עיין בטור ובית יוסף וב\"ח), מתפללין על סדר זה: מוציאין את התיבה, והוא ארון הקודש שספר תורה מונחת בו. ונראה שמוציאין אותה עם הספר תורה. והיכן מוציאין? לרחובה של עיר, כדי להתבזות בפרהסיא בכלי צנוע הלזו. וגם משום גלות. ולכן אפילו אין ביכולת להוציאה לרחוב – מוציאין למקום אחר.וכל העם מתקבצים ומתכסים בשקים משום צער, כדכתיב במרדכי: \"וילבש שק ואפר\". ונותנים אפר מקלה על גבי התיבה, והיינו אפר מדבר הנשרף, ועל גבי ספר תורה, כדי להגדיל הבכייה, ולהכניע לבם. וגם כדי שיזכור אפרו של יצחק (טו א).", 
        "ואחד מן העם נוטל אפר, ונותן בראש הנשיא. ולמה אין הנשיא נוטל בעצמו? משום דהביוש יותר גדול כשמתבזה מאחרים. והכל כדי להגדיל הצער. וכן נותן אפר על ראש האב בית דין.ונותן עליהם האפר במקום הנחת תפילין, כדי שיתביישו יותר; דעל גדולי הדור לסבול עונות הדור, על שלא הספיק זכותם לעצור בעד הרעה. וכל אחד ואחד יניח אפר גם על ראשו במקום הנחת תפילין (עיין גמרא כא ב).", 
        "ואחר כך מעמידים ביניהם זקן חכם, והם יושבים. לא היה שם זקן חכם – מעמידין חכם, אף שאינו זקן. ואם לא היה שם גם חכם בלבד – מעמידין לפניהם אדם של צורה. ואומר לפניהם דברי כבושין:אחינו! לא שק ותענית גורמים לבטל הגזירה, אלא תשובה ומעשים טובים. שכן מצינו שלא נאמר באנשי נינוה \"וירא אלקים את שקם ואת תעניתם\", אלא \"וירא אלקים את מעשיהם\" (יונה ג י). ובקבלה בדברי נביא אומר: \"קרעו לבבכם ואל בגדיכם\" (יואל ב יג).ומוסיף בעניינים אלו כפי כוחו, עד שיכניע לבם וישובו תשובה גמורה. ואחר שגומר זה דברי כבושים – עומדים בתפילה. וכן בכל תענית או בערב ראש חודש כשאומרים דברי מוסר, יאמרו קודם תפילת מנחה.", 
        "ומעמידין שליח ציבור הראוי להתפלל בתעניות אלו. ואם היה אותו שאומר דברי כבושים ראוי להתפלל, שביכולתו להתפלל לפני העמוד – יתפלל. ואם לאו – יתפלל אחר. ומי הוא הראוי להתפלל בתעניות אלו: איש שהוא רגיל בתפילת שליח ציבור, כדי שלא יטעה. ויהיה רגיל לקרות בתורה ובנביאים ובכתובים, ומטופל בבנים קטנים, ואין לו עושר, ועל ידי זה לבו נשבר בקרבו. ויש לו יגיעה בשדה או בפרנסה אחרת. ולא יהיה בבניו ובני ביתו וכל קרוביו והנלוים אליו בעל עבירה, אלא יהיה ביתו ריקן מן העבירות. ולא יצא עליו שם רע בילדותו. שפל ברך, ומרוצה לעם. ויש לו נעימה שמושך הלב, וקולו ערב.ואם היה זקן עם כל המידות האלו – הרי זה מפואר. ואם אינו זקן, הואיל שיש בו כל המידות הללו – מתפלל. ואם אין משיגים בכל המידות – יעמידו על כל פנים הטוב במעשים טובים יותר מאחרים.", 
        "ועומד שליח הציבור, ומתחיל וגומר התפילה עד \"גואל ישראל\". ואומר זכרונות מעין הצרה, וכן שופרות. ובטור מבואר שקודם בברכת \"סלח לנו\" אומר סליחות ווידויים עד \"עזרא הסופר\", ואחר כך אומר \"ראה בעניינו... ענינו...\". והרמב\"ם לא הזכיר \"ענינו\" משום דסבירא ליה דהשש ברכות עומדות תחת \"ענינו\" (ב\"ח). וזכרונות אומר \"אתה זוכר\" כמו בראש השנה, ושופרות \"אתה נגלית\" כמו בראש השנה.ואחר כך אומר מ\"שיר המעלות\" אלו שלושה: \"אל ה' בצרתה לי...\", \"אשא עיני אל ההרים...\", \"ממעמקים קראתיך...\". ואחר כך אומר \"תפילה לעני כי יעטוף...\", ואומר דברי תחנונים כפי כוחו. ואומר \"ראה נא בעניינו, וריבה ריבינו, ומהר לגאלינו\".ומתחנן ואומר בסוף תחנוניו: \"מי שענה לאברהם אבינו בהר המוריה – הוא יענה אתכם, וישמע קול צעקתכם ביום הזה. ברוך אתה ה', גואל ישראל\". ועונין \"אמן\".ולדעת הטור תוקעין כאן תקיעה-תרועה-תקיעה בשופר, ואומרים \"היום הרת עולם...\". ולהרמב\"ם אין תוקעין בתפילה כלל, אלא אחר התפילה מריעין בחצוצרות. וכבר כתבנו זה בריש סימן תקעו, עיין שם.", 
        "ודע דכפי מה שכתבנו – כן מבואר ברמב\"ם, דזכרונות ושופרות, ושלושה \"שיר המעלות\", ו\"תפילה לעני\" – אומר לפני \"גואל ישראל\". וכן מבואר במשנה ריש פרק שני.אבל הטור לא כתב כן, אלא זכרונות אומר על הברכה דאחר \"גואל ישראל\" שיתבאר, שהם מהשש הנוספות, וחותם בראשונה \"זוכר הברית\". ואומר בברכה זו זכרונות כמו בראש השנה, רק שאינו חותם \"זוכר הברית\" כמו בראש השנה, אלא \"זוכר הנשכחות\". והשנייה חותם ב\"שומע תרועה\" אומר שם שופרות. ובשלישית אומר \"שיר המעלות בצרתה\". וברביעית \"אשא עיני\". ובחמישית \"ממעמקים\". ובששית \"תפילה לעני\", עיין שם.וצ\"ל דהטור מפרש דמה שאמרה המשנה שיאמר זכרונות ושופרות וארבעה מזמורים אינו קודם הברכות, אלא דקאי על כל השש ברכות שיתבאר. דבראשונה אומר זכרונות, ובשנייה שופרות, ובשלישית \"בצרתה\", וברביעית \"אשא עיני\", ובחמישית \"ממעמקים\", ובששית \"תפילה לעני\". וכן משמע מפירוש רש\"י, עיין שם.", 
        "ואחר שגומר ברכת \"גואל ישראל\" מתחיל להוסיף השש ברכות, ומתחנן בכל אחת מהן בתחנונים, ופסוקים מדברי קבלה ומכתובים. וחותם בכל אחת מהן כמו שיתבאר: בראשונה הוא אומר קודם החתימה \"מי שענה את משה ואבותיכם על ים סוף, הוא יענה אתכם, וישמע קול צעקתכם ביום הזה. ברוך אתה ה', זוכר הנשכחות.\" ועונין: \"אמן\". ולהטור תוקעין בשופר תקיעה-תרועה-תקיעה, וכמו שכתבתי.ודע דבמשנה לא נזכר משה, אלא \"מי שענה לאבותינו על ים סוף\", וכן אנחנו אומרים בסליחות. אבל ברמב\"ם וטור הוזכר גם משה, וצריך עיון: הלא משה רבינו לא צעקף ואדרבא משה אמר להם \"ה' ילחם לכם ואתם תחרישון\" (שמות יד ד).", 
        "בשנייה הוא חותם: \"מי שענה את יהושע בגלגל, הוא... ברוך אתה ה', שומע תרועה.\"בשלישית הוא אומר: \"מי שענה את שמואל במצפה, הוא... ברוך אתה ה', שומע צעקה\".ברביעית הוא אומר: \"מי שענה את אליהו בהר הכרמל, הוא... ברוך אתה ה', שומע תפילה\".בחמישית הוא אומר: \"מי שענה את יונה במעי הדגה, הוא... ברוך אתה ה', העונה בעת צרה\".בששית הוא אומר: \"מי שענה לדוד ולשלמה בנו בירושלים, הוא... ברוך אתה ה', המרחם על הארץ\".ואחר כל ברכה עונין הציבור \"אמן\", ולהטור תוקעין כמו שכתבתי. ואחר כך אומר ברכת \"רפאינו\" עד סוף התפילה. ולהרמב\"ם תוקעין אחר כך בחצוצרות, ולהטור אין תקיעות אחר התפילות.", 
        "ולהטור מוסיפין ב\"שומע תפילה\" נוסח זה: \"ענינו בורא עולם במידת רחמיך, בחר בעמו ישראל להודיע גדלו והדרת כבודו. שומע תפילה תן טל ומטר...\" עד \"כי אתה שומע\", ונדפס בסידורים לעצירת גשמים.ואחר כך קורין בתוכחה ד\"אם בחקתי\". והמפטיר קורא בירמיה ב\"על דברי הבצרות\". ואחר התפילה אומרים \"לך דומיה\" לקדיש. ונראה לי הטעם דזהו במקום שיר של יום מעניינא דיומא, משום דכתיב ביה \"שומע תפילה, עדיך כל בשר יבואו\" (תהלים סה ג), ועוד כתיב ביה \"פקדת הארץ... פלג אלקים מלא מים תכין דגנם... צמחה תברך עטרת שנת טובתך... (שם סה י-יב).", 
        "ובמנחה כתב הטור שקורין \"ויחל\", ומפטירין \"שובה\", עיין שם. ולא ידעתי למה לא יפטירו \"דרשו\" כבכל תענית צבור. ויחזור שליח ציבור התפילה כמו ביוצר ווידויין ושבע ברכות... ואין נשיאות כפים במנחה, עיין שם.ומבואר דגם במנחה מוסיפין הששה ברכות. וזה שכתב \"שבע\", כונתו מן \"גואל ישראל\", שמתחילין בה להוסיף. ואומרים פזמונים, סליחות, ותהלים עד נעילה. ונעילה יתפללו שמונה עשרה ברכות ו\"ענינו\". ואחר התפילה יאמר כל אחד וידוי \"מה אנו, מה חיינו\". ויחזיר שליח ציבור התפילה עד \"סלח לנו\", הוידויין, \"אשמנו מה אנו\", \"אתה הבדלת\", כמו ביום הכיפורים. \"ויעבור\", \"עזרא הסופר\", \"ראה בעניינו\", ושבע ברכות כמו ביוצר. \"רצה\" ו\"מודים\" וברכת כהנים, ו\"שים שלום\". קדיש תתקבל, תענו ותעתרו מן השמים, תקובל צעקתכם ותשמע תפילתכם. ואחר כך תפילת ערבית, עיין שם.", 
        "וזה שכתבנו דלהרמב\"ם אין תוקעין על כל ברכה – זהו בגבולין. אבל במקדש כתב הרמב\"ם שם, וזה לשונו:כשהיו מתפללין על הסדר הזה בירושלים, היו מתכנסין להר הבית כנגד שער המזרח, ומתפללין כסדר הזה שנתבאר. וכשמגיע שליח ציבור לומר \"מי שענה את אברהם\" אומר \"ברוך אתה ה', אלקינו אלקי ישראל מן העולם ועד העולם. ברוך אתה ה', גואל ישראל\". והן עונין אחריו \"ברוך שם כבוד מלכותו לעולם ועד\" (דאין עונין \"אמן\" במקדש).וחזן הכנסת אומר לתוקעים: \"תקעו בני אהרן, תקעו!\" וחוזר המתפלל ואומר: \"מי שענה את אברהם...\", ואחר כך תוקעין הכהנים ומריעין ותוקעין. וכן בברכה השנייה, שהיא ראשונה לשש ברכות, חותם \"ברוך ה' אלקים... ברוך אתה ה', זוכר הנשכחות\". והן עונין \"ברוך שם כבוד מלכותו לעולם ועד\". וחזן הכנסת אומר להם: \"הריעו בני אהרן, הריעו!\" וחוזר שליח ציבור ואומר: \"מי שענה את משה...\", ואחר כך מריעין ותוקעין ומריעין. וכן בכל ברכה וברכה באחת אומר \"תקעו\" ובאחת אומר \"הריעו\", עד שיגמור כל שבע הברכות. ונמצאו הכהנים פעם תוקעין ומריעין ותוקעין, ופעם מריעין ותוקעין ומריעין, שבע פעמים.ואין עושין הסדר הזה אלא בהר הבית בלבד. וכשהן תוקעין ומריעין שם – תוקעין בשופר ובחצוצרות כאחת.עד כאן לשונו. והראב\"ד כתב דבמקדש לא היו תוקעין יחד, תרועה עם תקיעה או תקיעה עם תרועה, אלא תקיעה בלבד או תרועה בלבד, עיין שם. ונראה שמפרש מאי דאמרינן בגמרא (טז ב): באחת אומר \"תקעו\" ובאחת \"הריעו\", עיין שם, אינו אלא תקיעה-תקיעה ממש, ותרועה-תרועה ממש.אמנם אצלינו בגמרא שם מפורש \"תוקעין ומריעין ותוקעין\" ו\"מריעין ותוקעין ומריעין\", עיין שם, וזהו כדברי הרמב\"ם. וגם במקדש עצמו היו תוקעין תקיעה-תרועה-תקיעה, כמבואר במשנה דהחליל (נג ב), עיין שם ובגמרא.", 
        "שבע תעניות האלו, אחר שמתפללים יוצאים כל העם לבית הקברות, ובוכים ומתחננים שם. כלומר: הרי אתם מתים כאילו, אם לא תשובו מדרכיכם. ולפי זה אם אין קברי ישראל – הולכים על קבריהם. ובגמרא (טז א) יש עוד טעם: כדי שיתפללו עלינו, וזה לא שייך אלא בקברי ישראל (מגן אברהם סעיף קטן יא)."
    ], 
    "versionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "versionUrl": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F"
}