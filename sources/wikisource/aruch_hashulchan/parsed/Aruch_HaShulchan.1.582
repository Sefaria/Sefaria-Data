{
    "versionTitle": "Wikisource Aruch HaShulchan", 
    "heversionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "language": "he", 
    "text": [
        "ערבית נכנסין לבית הכנסת, וקורין קריאת שמע בברכותיה, וחותמין \"ופרוס\", ואומרים פסוק \"תקעו בחודש שופר\". ויש מקומות שאין אומרים זה. ואומרים \"חצי קדיש\" בניגון, ומתפללין. והעולם נהגו להתפלל בקול רם, ואף על פי שאין דעת חכמים נוחה מזה – מכל מקום נהגו כן.ומוסיפין בתפלה כמה דברים, והיינו: בחתימת \"אתה קדוש\" מסיימין \"המלך הקדוש\", ואם אמר \"האל הקדוש\" – לא יצא וחוזר לראש. וכן בברכת \"השיבה\" – חותם \"המלך המשפט\", ואם לאו חוזר, כמו שכתבתי לעיל סימן קיז.ועוד מוסיפין בברכת אבות \"זכרנו לחיים\". ואומרים \"לחיים\" – הלמ\"ד בשו\"א, ולא בפת\"ח, דאם כן הוה משמע: לא לחיים. ויש בו אחת עשרה תיבות, כמניין תיבות שבפסוק \"החפץ אחפוץ מות רשע\" (טור), וחמשים אותיות (כנגד חמשים שערי בינה).וב\"אתה גבור\" מוסיפין \"מי כמוך אב הרחמים\" וכו'. ויש בו שמונה תיבות כנגד פסוק \"ויזכור כי בשר המה\" וגו' (שם).וב\"מודים\" מוסיף \"וכתוב לחיים טובים\" וכו', וב\"זכרנו\" אינו אומר \"טובים\", דכן דרך ארץ מתחילה לבקש דבר קטן, ואחר כך דבר גדול (שם).וב\"שים שלום\" מוסיפין \"בספר חיים ברכה ושלום\" וכו'.", 
        "אלו הארבעה דברים: \"זכרנו\", ו\"מי כמוך\", \"וכתוב\", \"ובספר\" – לא הוזכרו בגמרא, ומקבלת הגאונים הם. ואף על גב דבשלוש ראשונות ושלש אחרונות – אין מבקשין בקשות, זהו דווקא בצרכי יחיד, ולא בצרכי רבים (טור). וכן שנינו במסכת סופרים (פרק טשעה עשר הלכה ח): כשם שחתימתן של ראש השנה ויום הכיפורים משונה משארי ימים טובים – כך תפלתן. ואין מזכירין זכרונות בשלוש ראשונות ובשלוש אחרונות, אלא וכו'; עד כאן לשונו. ו\"זכרונות\" פירושו: מה שאומרים \"זכרנו לחיים... זוכר יצוריו לחיים ברחמים\", \"נזכר ונכתב\" וכו'. ולפי זה יש לדברים אלו יסוד במסכת סופרים, שהם ברייתות מחכמי הש\"ס.", 
        "והנה הר\"י בעל התוספות כתב בפרק קמא דברכות (יב ב) דחוזרין על אלו הדברים אם לא אמרן, כמו על \"המלך הקדוש\". ותמה הרא\"ש עליו, דכיון שלא הוזכרו בגמרא, למה מחזירין? עיין שם.ולפי מה שכתבתי, דעת ר\"י פשוט, מפני שהוזכרו במסכת סופרים, כמו שכתבתי. מיהו דעת רוב רבותינו כהרא\"ש, וכן מבואר מהרמב\"ם. והכי קיימא לן: דאם שכחן – אין מחזירין אותו, כיון דסוף סוף לא הוזכרו בגמרא.", 
        "ובברכת \"המברך את עמו ישראל בשלום\" – לא משנינן בראש השנה, ויום הכיפורים, ובעשרת ימי תשובה, אלא כמו בכל השנה. ומנהג אשכנז לשנות, ולסיים \"עושה השלום\". וכבר תמהו רבים וגדולים: איך אפשר לשנות הנוסחא מעצמינו? ולכן רבים וגדולי עולם אומרים \"המברך\" וכו'. וזה שנמצא בקדמונים לומר \"עושה השלום\" – אין כוונתם על הברכה, אלא על \"עושה שלום\" שבסוף שמונה עשרה ובסוף קדיש, מפני שיש בזה רמז לאלו הימים.ומכל מקום, נראה לעניות דעתי דאין לגעור בהם, דבאמת ברכה זו ד\"המברך\" – לא מצינו נוסחתה מפורש בש\"ס, אלא ברמב\"ם ובפוסקים. ומצינו בסוף מסכת דרך ארץ שנוסחתם היתה \"עושה השלום\", שאומר שם: גדול השלום, שכל הברכות והתפלות חותמין בשלום; קריאת שמע \"ופרוס סוכת שלומיך\", ברכת כהנים \"וישם לך שלום\", כל הברכות חותמין בשלום \"עושה השלום\", עיין שם. הרי שכן היתה נוסחתם. והספרדים אינם משנים הנוסחא.", 
        "אם לא אמר \"המלך הקדוש\", או שהוא מסופק אם אמר, אם לא אמר – חוזר לראש, דמסתמא לא אמר כפי הרגילו. ובכאן לא מהני שיאמר תשעים פעמים, כב\"משיב הרוח\" בסימן קיד, שהרי אינו יכול לומר השם, ואיך יתרגל את עצמו (מגן אברהם סעיף קטן א)?וכן ב\"המלך המשפט\" אם לא אמר, או שהוא מסופק – חוזר. אך כיון שזהו בברכות האמצעיות, אם עדיין לא עקר רגליו – חוזר לברכת \"השיבה\". ואם עקר רגליו – חוזר לראש. ומה נקרא \"עקר רגליו\" – נתבאר לעיל סימן קיז.ולפי נוסחתינו, שגם בכל השנה אנו אומרים \"מלך אוהב צדקה ומשפט\", אם לא אמר \"המלך המשפט\" – יש אומרים דאינו חוזר, כיון שהזכיר מלך, ויש אומרים דחוזר. ובסימן קיח נתבאר בזה, עיין שם דטוב שיחזור ויתפלל בתורת נדבה (ט\"ז סעיף קטן א).", 
        "אם אמר \"האל הקדוש\", ותוך כדי דיבור נזכר ואמר \"המלך הקדוש\" אינו צריך לחזור, ויצא. וכן ב\"המלך המשפט\". ואפילו לא ידע מקודם שהם ימי תשובה, ולא נזכר עד אחר כך (מגן אברהם סעיף קטן ב).ובשבת שבין ראש השנה ליום הכיפורים, או ראש השנה ויום הכיפורים שחל בשבת – יאמרו בברכת \"מגן אבות\" \"המלך הקדוש\". אך בזה אם אמר \"האל הקדוש\" – יצא (עיין שערי תשובה). וחותם בשל שבת לבד, דברכה זו לא נתקנה רק לשבת.", 
        "וכבר נתבאר דאם לא אמר \"זכרנו\" ו\"מי כמוך אב הרחמים\", וכן \"וכתוב\" ו\"בספר חיים\" – אין מחזירין אותו. אך אם נזכר קודם שסיים הברכה, והיינו שלא הזכיר עדיין השם מהברכה – אומרה שם. כגון שאמר \"מלך עוזר ומושיע ומגן. ברוך אתה\" ונזכר שלא אמר \"זכרנו\" – חוזר ל\"זכרנו\" עד \"אלקים חיים\", ואומר \"מלך עוזר\" וכו'. אבל אם הזכיר את השם – אינו חוזר. וכן בכולם, ואסור לו לחזור.ואומר \"לחיים\" בשו\"א כמו שכתבתי, ולא בפת\"ח. ודווקא בראש השנה יש קפידא, ולא בכל השנה.(עיין מגן אברהם סעיף קטן ד. ומה שכתב \"זכרנו\", \"כתבנו\" בחטף קמץ – לא ידעתי כוונתו.)", 
        "יש נוהגים להתפלל ראש השנה ויום הכיפורים בכריעה, וצריכים הם לזקוף בסוף הברכות, קודם שיאמר \"ברוך\", משום דאסור לכרוע בברכה שלא במקום שתקנו חכמים.והספרדים נוהגים לומר \"שיר המעלות ממעמקים\" בין \"ישתבח\" ל\"יוצר\" בכל עשרת ימי תשובה. וכן בערבית ראש השנה, ויום הכיפורים אחר שמונה עשרה, אומרים \"לדוד מזמור לה' הארץ ומלואה\". ואשכנזים לא נהגו כן.ובקדיש כופלין \"לעילא לעילא\". ואין אומרים \"ולעילא\", אלא \"לעילא לעילא\". וכשעוקר רגליו אומרים \"עושה השלום\", וכן בסוף קדיש.ואומרים \"שהשלטן\" בקמ\"ץ תחת שי\"ן שנייה. ואין אומרים \"באהבה מקרא קדש\", אלא \"זכרון תרועה, מקרא קדש\", דאין אהבה בדין. ואומרים \"ודברך אמת\" ולא \"ודברך מלכנו אמת\", שהרי בהברכה מסיימין ב\"מלך על כל הארץ\". ואמת הוה גם כן כמלך, כמו שכתבתי בסעיף י\"ג.", 
        "ומוסיפין בראש השנה ויום הכיפורים בברכת \"אתה קדוש\" שלוש פעמים \"ובכן\", והיינו: \"ובכן תן פחדך\", \"ובכן תן כבוד\", \"ובכן צדיקים\", וכו'.והענין הוא: דהנה בעשרים וחמישה באלול נברא העולם, והאדם נברא בראש השנה, ותכלית בריאת האדם הוא שיתגדל ויתקדש שמו יתברך על ידו. וזה היתה כוונת הבריאה, אלא שבחטא עץ הדעת נתקלקלו העניינים, ורבה הפסולת על האוכל, והקליפה על הפירי. ובמתן תורה נתקנה, ובעגל נתקלקלה. ולכן העולם לא תתוקן על הכוונה הראשונה עד אחר ביאת הגואל, ולזה אנו מתפללים בכל התפלות: \"יתגדל ויתקדש שמיה רבא\".", 
        "ולכן כל תפילות ראש השנה נתייסדי על קידוש שמו יתברך. וזהו עיקרה של ברכה האמצעית \"מלוך על כל העולם כולו בכבודך\" וכו', \"וידע כל פעול\" וכו', \"ויאמר כל אשר נשמה באפו, ד' אלקי ישראל מלך, ומלכותו בכל משלה\".וזהו עיקרי תפלתינו בראש השנה ויום הכיפורים, ולזה הקדימו אנשי כנסת הגדולה בברכת \"אתה קדוש\" הנך שלושה \"ובכן\": לפי שאנו חותמין \"המלך הקדוש\", שהוא גם כן לכוונה זו, שתתגלה מלכותו יתברך בפועל ממש נגד כל העולם. ולכן החוב עלינו להזכיר \"מלך\" בימים אלה. והברכה הוא לקדושתו של הקדוש ברוך הוא, לכן אומרים \"ובכן תן פחדך\" וכו' \"ויעשו כולם אגודה אחת, לעשות רצונך בלבב שלם\", שזהו תכלית הבריאה ותכלית תקוותינו.", 
        "ואחר כך אומרים \"ובכן תן כבוד ד' לעמך\" – זהו נגד גלות התורה, דאין כבוד אלא תורה, שתרומם קרן התורה וקרן ישראל ואז \"צדיקים יראו וישמחו\".וזה שבחרו בלשון \"ובכן\", כתב הטור לפי שהוא עתה יום הדין, ואנו באין לפני מלך מלכי המלכים הקדוש ברוך הוא. וזהו לשון המקרא: \"ובכן אבא אל המלך\". \"בכן\" עולה שבעים ושתיים, רמז לשם של שבעים ושתיים, ושם של ארבע מתגלגל בצירופו; עד כאן לשונו.כלומר דשם הוי\"ה במילואו ביודי\"ן – עולה שבעים ושתיים (בית יוסף). ועל כי שם שבעים ושתיים מתגלגל שלוש פעמים, ישר והפוך וישר, כדפירשו רש\"י ותוספות בסוכה (מה א) כנגד שלושה פסוקים של \"ויסע\", \"ויבא\", \"ויט\", עיין שם – לכן אומרים שלוש פעמים \"ובכן\".והספרדים מוסיפין עוד \"ובכן יתקדש\". (ונראה לי משום דארבע פעמים שבעים ושתיים עולה ויעבור רי\"ו ע\"ב. ודייק ותמצא קל.)", 
        "ואומר בתפלה \"את יום הזכרון הזה\", שכן קראתו התורה \"זכרון תרועה מקרא קדש\", מפני שעל ידי התקיעות והתרועות אנו נזכרים לפני ד' לטובה, כדכתיב (במדבר י ט-י): \"והרעתם בחצוצרות, ונזכרתם לפני\" וגו', \"ותקעתם בחצוצרות\" וגו', \"והיו לכם לזכרון\" וגו' – הרי שהתרועות והתקיעות מביא לזכרון, ואותה אנחנו מבקשים. לכן אנו קוראים אותו \"יום הזכרון הזה\", בין בתפלה בין בקידוש.ואינו מזכיר של ראש חודש בראש השנה בשום עניין בגלוי, אלא ברמז, דגם ראש חודש נכלל ביום הזכרון, כדכתיב: \"וביום\" וגו', \"ובראשי חדשיכם\" וגו', \"והיו לכם לזכרון\". וכן ב\"יעלה ויבא\" אומרים לשון \"זכרון\", והטעם מפני שהלבנה עדיין נתכסית. ולזה כתיב: \"בכסה ליום חגינו\", כלומר: שאנו מכסים להזכיר ראש חודש בגלוי.", 
        "אם חל בחול אומרים \"יום תרועה\". ואם חל בשבת, שאין תוקעין בו, אומרים \"זכרון תרועה\". ובשבת אומרים \"רצה במנוחתינו\".(מה שכתב המגן אברהם סעיף קטן ו בשם הלבוש – אין המנהג כן, עיין שם.)ואינו אומר \"מועדים לשמחה, חגים וזמנים לששון\", לפי שהם ימי הדין. וכן אין אומרים \"והשיאנו\", דאף על גב דגם ראש השנה ויום הכיפורים נכללו בפרשה ד\"אלה מועדי ד'\" – מכל מקום ברכת \"מועדיך\" אינם אלא בשלש רגלים שבהם עולין לרגל. וכן במוסף ב\"ומפני חטאינו\" – אין אומרים \"ואין אנו יכולים לעלות ולראות\", אלא \"ואין אנו יכולים לעשות חובותינו\", מטעם שנתבאר. ואם חל בשבת – מזכירין של שבת כבכל הימים טובים, ומסיימין \"ודברך אמת\", וחותם ב\"מלך על כל הארץ\", בין בתפלה בין בקידוש.ונראה לי הטעם דמשום דבמוסף כוללין קדושת היום עם מלכיות, ואז מוכרח לסיים ב\"מלך על כל הארץ\", לפיכך קבעו כן בכל התפלות. וממילא דהחתימה שוה קידוש לתפלה, כמו בשבת ויום טוב, ולכן גם מסיימין \"ודברך אמת\" דהוי מעין החתימה, דחותמו של הקדוש ברוך הוא אמת. ולזה אומרים \"כי אתה אלקים אמת, ודברך אמת\". ואמת הוי כמו מלכות, ולכן אינו צריך לומר \"ודברך מלכנו אמת\", דזהו כמו כפל לשון.", 
        "וכתב רבינו הבית יוסף בסעיף ט: אף על פי שכל ימות השנה מתפללים בלחש, בראש השנה ויום הכיפורים נוהגין לומר בקול רם. ולהטעות לא חיישינן, כיון שמצויים בידם מחזורים; עד כאן לשונו.וכבר כתבנו שכמה גדולים – אין דעתם נוחה מזה, ואין תפלה אלא בלחש.ונוהגין שכל אחד אומר לחבירו בלילה ראשונה אחר תפלת ערבית: \"לשנה טובה תכתב ותחתם\", וחבירו עונה לו גם כן – כן, או אומר לו \"גם אתם\" (עיין ט\"ז סעיף קטן ד, ומגן אברהם סעיף קטן ח)."
    ], 
    "versionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "versionUrl": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F"
}