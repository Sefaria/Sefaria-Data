{
    "versionTitle": "Wikisource Aruch HaShulchan", 
    "heversionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "language": "he", 
    "text": [
        "כתב הרמב\"ם ריש פרק רביעי:כתוב בתורה: \"לא יראה לך חמץ\" – יכול אם טמן אותו, או הפקיד אותו ביד אינו יהודי, לא יהיה עובר? תלמוד לומר: \"שאור לא ימצא בבתיכם\" – אפילו הפקידו או הטמינו. יכול לא יהיה עובר אלא אם כן נמצא החמץ בביתו, אבל אם היה רחוק מביתו בשדה או בעיר אחרת – לא יהיה עובר? תלמוד לומר: \"בכל גבולך\" – בכל רשותך. יכול יהא חייב לבער מרשותו חמץ של אינו יהודי או של הקדש? תלמוד לומר: \"לא יראה לך\" – שלך אי אתה רואה, אבל אתה רואה של אחרים, ושל גבוה.הא למדת שחמץ של ישראל אם הניחו ברשותו, אפילו טמון, ואפילו בעיר אחרת, ואפילו מופקד ביד אינו יהודי – עובר עליו ב\"בל יראה\" וב\"בל ימצא\". חמץ של הקדש או של אינו יהודי שהיה אצל ישראל, אפילו היה עמו בבית – הרי זה מותר, מפני שאינו שלו. ואפילו יד ישראל שולטת עליו – אין כופין אותו להוציא החמץ מרשותו בפסח. אבל צריך לעשות מחיצה גבוה עשרה טפחים בפני חמצו של אינו יהודי, שמא יבוא להסתפק ממנו. אבל של הקדש – אינו צריך, מפני שהכל פורשין מן ההקדש, כדי שלא יבואו לידי מעילה.עד כאן לשון הרמב\"ם ז\"ל.", 
        "ויש להבין: אכתי מנלן דחמץ של ישראל המופקד ביד אינו יהודי – הרי זה עובר בבל יראה? הא אין כאן לא \"ביתך\" ולא \"גבולך\".ויש מי שכתב מטעם קל וחומר: דכיון דחמץ של אינו יהודי המופקד ביד ישראל, שקיבל עליו אחריות, עובר ב\"בל יראה\", כמו שיתבאר – כל שכן חמץ שלו שביד אינו יהודי (מגיד משנה).ואינו מובן: דהתם כיון שקיבל עליו אחריות – הוי כשלו, וברשותו. מה שאין כן חמצו ביד אינו יהודי – הוה שלו, ואינו ברשותו. ועוד: הא הרמב\"ם אומר \"הא למדת...\", דמבואר כוונתו שלמדנו זה מקרא, ולא מקל וחומר.ויש מי שכתב דהמקום שהאינו יהודי מניח בו חמצו – הוי כביתו של ישראל (כסף משנה). וגם זה תימה, דאם כן למה לן קרא: \"שלך\" אי אתה רואה, אבל אתה רואה של אחרים? הרי המקום שמונח בו החמץ הוי כביתו של אינו יהודי, וכי צריך קרא שלא לעבור על חמצו של אינו יהודי בביתו של אינו יהודי? ועוד: דמילתא דפשיטא היא שאין המקום נחשב של המפקיד, אם לא הקנה לו המקום מפורש, או ייחד לו מקום פלוני, כמו שכתבתי בסעיף יד, עיין שם.", 
        "ועוד: מהו זה שכתב:יכול לא יהיה עובר אלא אם כן יהיה החמץ בביתו, אבל אם היה רחוק מביתו בשדה או בעיר אחרת – לא יהיה עובר? תלמוד לומר: \"בכל גבולך\" – בכל רשותך.עד כאן לשונו. והרי עיר אחרת אינו \"גבולך\". ועוד: דגם שדה אינו \"גבולך\", דאין לומר דמיירי בשדה שלו, דאם כן הוה ליה לומר \"בשדהו\".", 
        "ובאמת הרמב\"ן ז\"ל כתב בחומש שאינו עובר ב\"בל יראה\" אלא בחמץ שלו וברשותו (הביאו המגיד משנה שם). אבל חמץ שלו שאינו ברשותו – אינו עובר ב\"בל יראה\". וכן כתב הר\"ן בפרק קמא, וזה לשונו: שהרי אפילו חמצו של ישראל כל שהוא ברשות האינו יהודי – אינו עובר עליו. והכי איתא במכילתא:מה \"ביתך\" ברשותך, אף \"גבולך\" ברשותך: יצא חמצו של ישראל שהוא ברשות אינו יהודי... ומיהו הני מילי מדאורייתא, אבל מדרבנן חמצו של ישראל שהוא ברשות האינו יהודי – צריך ביעור...עד כאן לשונו. הרי דעתם מפורש דכל שאין החמץ ברשותו ממש – אינו עובר מן התורה ב\"בל יראה\", ורק מדרבנן חייב לבער.(ואין זה ענין לדברי הגאונים שהביאו הרא\"ש והטור, דכשקבל הנפקד אחריות – אין המפקיד עובר, כמו שיתבאר. דזהו מטעם אחריות, אבל בלאו הכי מודים להרמב\"ם. ועיין שאגת אריה סימן פג, שהשיג על הבית יוסף ועל האחרונים, ששמו שני הדיעות לדבר אחד ואינו כן, עיין שם.)", 
        "ויראה לי בכוונת הרמב\"ם שדבריו ברורים, והכי פירושו: בתורה כתיב ארבעה שמות בענין זה: \"לא יראה\", ו\"לא ימצא\", \"ביתך\", ו\"גבולך\". והנה ההפרש בין \"לא יראה\" ובין \"לא ימצא\" מובן: דאי \"לא יראה\" – הייתי אומר דבראייה תליא מילתא, אבל הטמינו – אינו עובר. לכן כתיב \"לא ימצא\". אבל בין \"ביתך\" ובין \"גבולך\" – אי סלקא דעתך ד\"גבולך\" היינו רשותו ממש, כלומר שהרשות שלו, מה לי רשות ביתו, ומה לי רשות שדהו או קרפיפו? הרי הכל אחד הוא: דביתו שלו, ושדהו וקרפיפו. ואין שום חילוק בהם לכל דיני מכירה ומתנה והקנאה.אלא ודאי דהאי \"בכל גבולך\" – אין הכוונה שיהא הגבול שלו והרשות שלו, אלא אחמץ קאי, שהחמץ לא יהיה \"בכל גבולך\", כלומר: כל מקום שהחמץ שלך, והיינו שהחמץ שייך לך, ויונח במקום שיונח.וזה שכתב הרמב\"ם \"בכל גבולך\" – בכל רשותך, זהו ביאור על החמץ שיהיה תחת ידו, כלומר שיהיה החמץ שלו, שיכול לעשות בו כל מה שירצה. וזהו שכתב \"יכול לא יהיה עובר אלא אם כן יהיה החמץ בביתו...\", כלומר: שלא יעבור אלא אם כן החמץ מונח ברשותו, או בביתו או בשדהו או בקרפיפו. תלמוד לומר: \"בכל גבולך\" – בכל רשותך, כלומר: דלא בעינן שהרשות יהיה שלך, אלא שהחמץ יהיה ברשותך, כלומר: שתשלוט על החמץ, שיהא ברשותך לעשות בו כל מה שתרצה. ברור בכוונתו בסייעתא דשמיא.", 
        "דבאמת שם \"גבול\" אינו על השייך להאדם ביחוד, וכל התנ\"ך מלא מזה, כמו: \"גבול ישראל\", וכן \"השם גבולך שלום\", וכן \"מקצה גבול מצרים\", וכן \"גבול ארץ אדום\" – שהכוונה על כל המדינה כולה. והכא נמי פשטא דקרא \"לא יראה בכל גבולך\" – כלומר \"בכל המדינה\".וראיה ברורה לזה ממכילתא פרשה בא (פ' י), וזה לשונה:\"בבתיכם\" – למה נאמר? לפי שנאמר \"בכל גבולך\" – שומע אני כמשמעו. תלמוד לומר: \"בבתיכם\" – מה בתיכם ברשותכם, אף גבולך ברשותך...הרי מפורש דמשמעו של \"גבולך\" אינו \"ברשותך\". וזהו כמו שכתבתי ד\"בכל גבולך\" – הוי כמו \"בכל מדינתך\". והכי פירושו דמכילתא: מה בתיכם וכו' – יצא חמצו של ישראל שהוא ברשות אינו יהודי. כלומר: מה בתיכם החמץ ברשותכם, שביכולתיכם לעשות בו כל חפציכם – אף גבולך ברשותך, שתהא ביכולתך לעשות בו כל חפצך. והיינו: אף אם מונח ביד אחרים אך שאינו מגיע עליו מעות. יצא חמצו של ישראל שהוא ברשות אינו יהודי. כלומר: שהחמץ ברשותו, שמגיע לו מעות.(וגם הרא\"ש בפרק ראשון סימן ד כתב דהמכילתא מיירי בהלואה, עיין שם. ובגמרא ה ב הכי פירושו: אין לי אלא שבבתים, בבורות... מנין? תלמוד לומר: בכל גבולך, כלומר: דהייתי אומר רק בבתים שרואה את החמץ תדיר, ולא בבורות. תלמוד לומר: \"בכל גבולך\". וכיון דאפילו בכל הגבול נאסר, שרחוק ממנו ואין זה רשותו, קל וחומר בבורות. ועדיין אני אומר בבתים... – בגבולין שלך אי אתה רואה..., כלומר: דהייתי אומר דבבתים גם של אחרים אסור, תלמוד לומר \"שאור\"-\"שאור\" לגזרה שוה... ודייק ותמצא קל.)", 
        "והנה כל הפוסקים עומדים בשיטת הרמב\"ם, שחמץ של ישראל המופקד ביד אינו יהודי עובר ב\"בל יראה\" וב\"בל ימצא\" מן התורה, עד שהרא\"ש כתב שאין צריך ראיה לזה, עיין שם. לבד הרמב\"ן והר\"ן ז\"ל סברי דמן התורה אינו עובר, דהם מפרשים \"בכל גבולך\" – היינו ברשות השייך לו, ורק מדרבנן צריך לבערו.וכל זה בלא קבלת אחריות. אבל בקבלת אחריות יש דינים אחרים, כמו שנבאר בסייעתא דשמיא. ובטור ושולחן ערוך לא הובא כלל דעת הרמב\"ן והר\"ן, עיין שם. והטעם: דהלכה כרוב הפוסקים. ועוד: שהרי גם לדבריהם – מדרבנן חייב לבער, ואינהו לא נחתי לחלק בין דאורייתא לדרבנן, אלא בין האסור והמותר, וכמו שכתבתי בריש הלכה שבת.", 
        "דרשו חכמינו ז\"ל מלשון \"לא ימצא\", דאפילו חמצו של אינו יהודי המופקד ביד ישראל, והישראל קבל עליו אחריות – הרי זה עובר ב\"בל יראה\" וב\"בל ימצא\". דלשון \"לא ימצא\" – משמע שמצוי בידך, וזהו מצוי בידך. דבלא אחריות – אין עליו להשגיח, ומונח אצלו ואינו חושש לו. אבל כשקבל אחריות – הרי בהכרח להשגיח על החמץ, שלא יאבד ולא יתקלקל, כדי שלא יצטרך לשלם. ומקרי \"מצוי בידך\", והוי לענין איסור \"בל יראה\" כשלו.ואין חילוק בין כשהחמץ בביתו, או במקום אחר ברשותו. ואפילו אינו רואיהו, ואפילו חזר והפקידו ביד אינו יהודי אחר שאינו בעליו, דזהו כמפקיד חמצו ביד אינו יהודי, דעובר עליו (מגן אברהם סעיף קטן א).אבל אם חזר והפקידו ביד אינו יהודי הראשון שהפקיד אצלו – אינו עובר. אף על גב דעדיין נשאר אחריות דגניבה ואבידה על הישראל, מכל מקום מותר, דהוה ליה כמקבל אחריות על חמצו של אינו יהודי בביתו של אינו יהודי, דמותר (שם). ויש חולקין בזה, דכיון דהיה החמץ תחת יד הישראל באחריות, והוה כשלו, כשחזר והפקידו אפילו אצל הראשון – הוה כהפקיד חמץ שלו בידו, ועובר ב\"בל יראה\" (ח\"י סעיף קטן ו). והעיקר כדעה ראשונה (מק\"ח סעיף קטן ד).", 
        "ואם הפקיד זה החמץ של האינו יהודי, שקבל עליו אחריות, ביד אינו יהודי אחר, והאינו יהודי האחר קבל עליו כל האחריות – יש אומרים דהישראל אינו עובר (מגן אברהם שם). ויש אומרים דעובר (ח\"י סעיף קטן ה). והעיקר כדעה ראשונה (מק\"ח שם), דמאי דהוה ליה שקליה.ויש מי שאומר דחמץ של אינו יהודי שהפקיד אצלו, וקבל עליו אחריות – לא מהני ליה ביטול (שאגת אריה סימן עז). וכן מסתבר. דבשלמא חמץ שלו – יש לו רשות להפקיר ולבטל, כיון שבזמן הפסח תיאסר לגמרי בגילוי דעתא סגי, כמו שכתבתי בסימן תלא. אבל זה החמץ שאינו שלו, ובהגיע הפסח לא יאסר על הבעלים, ורק התורה גזרה עליו שיעבור ב\"בל יראה\", אם כן באיזה כח יכול להפקירו או לבטלו? ובעל כרחו יחזירנו לבעליו, ואם אין הבעלים בביתו – ימכרנו או יבערנו, וישלם להאינו יהודי. ואם אינו יהודי הפקיד חמצו בבית אינו יהודי אחר, והישראל קיבל עליו אחריות – מותר, כיון שאין החמץ בביתו (מק\"ח שם). דזהו קבלת אחריות על חמצו של אינו יהודי בביתו, דמותר. ומה לי הוא, ומה לי אחר.", 
        "ואם עבר על \"בל יראה\" בחמץ הזה – מכל מקום יכול להחזיר החמץ להאינו יהודי אחר הפסח. ולא הוה כמשתכר באיסורי הנאה, שהרי קיימא לן דהגוזל חמץ, ועבר עליו הפסח, אומר לו \"הרי שלך לפניך\" אפילו בישראל, כמו שכתבתי בחושן משפט סימן שסג. כל שכן שיכול להחזירו להאינו יהודי (מגן אברהם שם).ואפשר דגם בפסח יכול להניחו ליטול את החמץ (שם). אלא שיש חשש שמא ימכור האינו יהודי לישראל אחר הפסח, ויכשל הישראל באיסור חמץ שעבר עליו הפסח (שם). ומכל מקום אין לו לחשוש בזה, כיון שמחזיר לו את שלו – אין לו לשלם בעד חשש זה (ח\"י סעיף קטן ד).", 
        "ובאיזה אחריות עובר ב\"בל יראה\"? כתב הטור בשם ר\"י דדווקא כשהוא שומר שכר, שחייב בגניבה ואבידה. ובשם בה\"ג כתב דאפילו אם הוא שומר חנם, ואינו חייב אלא בפשיעה – מקרי אחריות, עיין שם. ומהרמב\"ם מבואר כדעה ראשונה, שהרי כתב \"אם קבל עליו הישראל אחריות, שאם אבד או נגנב...\" עיין שם. ודעת הרא\"ש כדעת בה\"ג. וכפי מה שכתבו התוספות בבבא מציעא (פב ב) בשם רש\"י ז\"ל, אינו עובר אלא אם כן קבל עליו אחריות אונסין, עיין שם.ופלא דבבה\"ג שלפנינו איתא גם כן גניבה ואבידה, וזה לשונו בפ' כל שעה וודאי גוי דאפקיד גבי ישראל חמץ, אי קביל עליה ישראל נטירותא, דכיון דאי פשע ביה ומיגנב או דמתבר מחייב לשלומי – מחייב לבעורי, וכו'. עד כאן לשונו.ואם כוונתו לפשיעה, למה לו לסיים גניבה ואבידה? אלא וודאי דהכי קאמר: דאחריותו על גניבה ואבידה, וגם זהו מהעדר שמירה. לכן אמר דאי פשע ביה. והרא\"ש נראה שהיה מפרש דחיובו על הפשיעה, ועל ידי הפשיעה נגנב או נאבד. ואם כן לא הוה ליה לומר \"נגנב\" אלא \"נאבד\", דאבידה קרובה לפשיעה. וצריך עיון.ולענין הלכה משמע מרבינו הבית יוסף כדעה ראשונה. דדעת בה\"ג והרא\"ש כתב בשם \"יש אומרים\", ורוב דעות הם כר\"י, רש\"י, ותוספות, והרמב\"ם, וסמ\"ג. ולמעשה יש להחמיר כבה\"ג והרא\"ש באיסור דאורייתא.", 
        "כתב הרמב\"ם:אנס שהפקיד חמצו אצל ישראל, אם יודע הישראל שאם יאבד או יגנב מחייבו לשלמו, וכופיהו ואונסו לשלם, אף על פי שלא קיבל אחריות – הרי זה חייב לבערו, שהרי נחשב כאלו הוא שלו, מפני שמחייבו האנס באחריותו.עד כאן לשונו. והראב\"ד חולק עליו, דאיך יעבור ב\"בל יראה\" בדבר שאונסין אותו? וכמה מהראשונים חולקים עליו, דהא דאיתא בגמרא (ה ב) בכהאי גוונא – זהו כשהיה חוק המלכות בזה, דדינא דמלכותא דינא, ולא באנס (מגיד משנה).ולעניות דעתי נראה דכוונת הרמב\"ם הוא דקבלת החמץ – ברצונו תלוי, ואם ירצה – לא יקבל החמץ. ועל זה לא יאנסו האנס, אלא שאם קיבל – יאנסו לשלם כשתגנב או תאבד, ולפי זה שפיר עובר ב\"בל יראה\". וכן מבואר מלשונו שהפקדון היתה מרצונו. ולכן כשהכניס עצמו מרצונו לזה, ממילא הוה כקבלת אחריות. ולפי מה שבארנו אפשר דלא פליגי הפוסקים כלל.(ומתורץ קושית הט\"ז סעיף קטן א, עיין שם. וכעין זה מצאתי בספר מגן האלף, עיין שם.)", 
        "ויש מי שאומר דלפי דעת הרמב\"ם, דגם על ידי אונס עובר ב\"בל יראה\", אם כן במכירת חמץ שלנו שזוקפין המעות במלוה, ומקבלין מהאינו יהודי הקונה רק דבר מועט, וברור הוא שאם יאבד החמץ לא ישלם הקונה – אם כן הוי כאחריותו של החמץ הוא על הישראל, ועוברין ב\"בל יראה\" (מק\"ח סעיף קטן ה).ולכן צריך דווקא למכור החדר שהחמץ מונח בו, דאז הוי כקבלת אחריות בביתו של האינו יהודי (שם). אך אצלינו שנהגנו להעמיד ישראל ערב קבלן בעד הקונה (כתיקון הגר\"ז) – אין חשש בזה. דאם הוא לא יפרע – נתבע מהערב קבלן. אך אצלינו נוהגים גם כן למכור החדר, כמו שיתבאר בסימן תמח, מפני הקנייה, כמו שאכתוב שם (ועיין מגן האלף שדחה דברי המק\"ח).", 
        "כתב הטור:הפקידו אצלו, וקבל עליו אחריות – חייב לבערו. ואם ייחד לו מקום, שאמר לו \"הנה הבית לפניך, הניחו במקום שתרצה\" – אין זקוק לבערו. ופירש רש\"י: כשלא קבל עליו אחריות. ור\"ת פירש: אפילו קבל עליו אחריות, דכיון דייחד לו מקום – אינו מצוי בביתו. ולזה הסכים אדוני אבי הרא\"ש ז\"ל.עד כאן לשונו. ביאור הדברים: דזה שחייבו התורה להישראל שיעבור ב\"בל יראה\" בפקדון של אינו יהודי על פי קבלת אחריות – זהו גזירת התורה רק בחמץ. שהרי דבר זה אינה אלא גורם לממון שכשיתאבד – יצטרך לשלם ממון. ובכל הדינים קיימא לן: גורם לממון – לאו כממון דמי, כמו שכתבתי בחושן משפט סימן שפו. אלא דבחמץ, שכתבה תורה לשון \"לא ימצא\" – דמה שמצוי בידך אתה עובר, ולכן על פי האחריות הוי מצוי בידך, כמו שהסברנו בסעיף ח.ולכן אם קבל אחריות על חמצו של אינו יהודי בביתו של אינו יהודי – אינו עובר, מפני שאין זה מצוי בידך. ולכן גם כשייחד לו בית – הוה ליה כביתו של אינו יהודי, ואין זה מצוי בידך.ומרמב\"ם נראה להדיא דסובר כרש\"י. מיהו זהו כשאומר לו רק \"הרי הבית לפניך\". אבל אם ייחד לו קרן זוית – פשיטא אפילו לרש\"י והרמב\"ם אינו עובר ב\"בל יראה\" בקבלת אחריות, דזהו ממש כביתו של אינו יהודי (בית יוסף).", 
        "כתב הר\"ן בפרק ראשון: דהא דבאחריות עובר ב\"בל יראה\" – לאו דווקא בקבל אחריות בפירוש. אלא אפילו סתמא הפקידו אצלו – חייב לבערו, דקבלת פקדון בסתם – הוה כקבלת אחריות מפורש, כדאמרינן בבבא קמא (מח א): כנוס שורך ברשותי – חייב בשמירתו.ותמיהני שהר\"ן ז\"ל כתב זה גם בשם רש\"י ז\"ל, דבסתם הוי כקבלת אחריות, עיין שם. ולפנינו ברש\"י (ו א) מפורש להיפך, שכתב: הפקידו אצלו וקבל עליו אחריות, עיין שם. הרי מבואר דצריך לקבל מפורש אחריות, וכן מלשון הרמב\"ם מבואר דצריך קבלת אחריות בפירוש, וכן כתב הלבוש.", 
        "והטעם יש לומר: דאף על גב דבוודאי כן הוא, דגם בסתמא קיבל עליו נטירותא, כמו שכתבתי בחושן משפט סימן רצא, מכל מקום זהו בישראל. אבל באינו יהודי נתבאר שם בסימן שא דאין בו דין שומרים, וממילא דצריך קבלת אחריות בפירוש. אך לדעת הרמב\"ם שם, דעל הפשיעה בכולם חייבים, ולדעת הבה\"ג והרא\"ש בכאן דגם באחריות פשיעה עוברים ב\"בל יראה\" כמו שכתבתי – יכול להיות גם כאן בסתם (ח\"י סעיף קטן א). ולדעת הר\"ן צריך לדבר מפורש שאינו מקבל אחריות.(ולדינא נתבאר בחושן משפט שם שרוב הפוסקים חולקים על הרמב\"ם, עיין שם.)", 
        "אבל בלא אחריות – אינו חייב לבערו, אפילו אם האינו יהודי כבוש תחת ידו, ושרוי עמו בחצר. ורק צריך לעשות בפניו מחיצה גבוה עשרה טפחים, כדי שלא ישכח ויאכלנו. והגם דבשארי איסורים לא מצרכינן למחיצה – חמץ שאני, שאוכלים אותו כל השנה, ויש לחוש שישכח ויאכלנו. אבל משארי איסורים אנו מובדלים תמיד.ואינו יהודי שהניח חמץ בבית הישראל ביום טוב, שאי אפשר לעשות מחיצה – יכפה עליו את הכלי. ואף שאפשר בסדין – אין זה מחיצה של היכר. ובחול המועד צריך מחיצה. אמנם אם הפקידו לזמן מועט, כמו לחצי יום – אינו צריך מחיצה, ודי בכפיית כלי (מגן אברהם סעיף קטן ה, וכן משמע מרש\"י ו א דיבור המתחיל \"עושה\", עיין שם).", 
        "אינו יהודי שנכנס לבית ישראל בפסח, וחמצו בידו – אינו זקוק להוציאו. דאף על פי שרואה החמץ – שלך אי אתה רואה, אבל אתה רואה של אחרים. ולחשש אכילה אין לחוש, שהרי האינו יהודי עומד עליו, ולא יניח לאכול מלחמו.אבל אסור להעלותו עמו על השולחן, אפילו בהפסק מפה. ואף על גב דאחד אוכל בשר ואחד גבינה – מותרים בהפסק מפה, כמו שכתבתי ביורה דעה סימן פח – חמץ שאני. דאיסורו במשהו, ולא ימלט שלא יתגלגל משהו מזה לזה. ולכן אם אין הישראל אוכל – מותר להניחו להאינו יהודי לאכול שם (מגן אברהם סעיף קטן ז). וכן כשאוכל על שולחן בפני עצמו – אין חשש.", 
        "כתב הרא\"ש, ריש פסחים:יש מן הגאונים שאמרו: ישראל שהפקיד חמצו אצל האינו יהודי, או אצל ישראל חבירו, וקבל הנפקד עליו אחריות – הנפקד חייב בביעורו ולא המפקיד, אף על פי שהוא שלו, כיון שאינו ברשותו. והביאו ראיה ממכילתא... והר' יונה אומר דלעולם הוא ברשות המפקיד, וחייב לבערו מן התורה... ונראה לי דדבר פשוט הוא: דאף על פי שהנפקד קיבל עליו אחריות, מכל מקום עיקר הממון של הבעלים הם...עד כאן לשונו, וכן כתב הטור. ודעת הגאונים אינו כדעת הרמב\"ן והר\"ן שהבאנו בסעיף ד, דכל שאין החמץ ברשותו – אינו עובר ב\"בל יראה\"; דאם כן לא צריכי לאחריות. ועוד: דמדרבנן מיהא עובר, כמו שכתבתי שם. אלא טעמם הוא דהאחריות של הנפקד – מוציאו מידי איסור \"בל יראה\".ומה שהקשה הרא\"ש: הא עיקרו של הבעלים – יש לומר דזה לא מקרי \"מצוי בידך\", כיון שאין החמץ אצלו, וגם בטוח הוא בהמעות – מקרי שאין החמץ מצוי בידו. וזה שכתבו: כיון שאינו ברשותו – משום דאלו היה ברשותו לא היה מועיל האחריות.ולדינא קיימא לן כהר\"י והרא\"ש. וישראל שהפקיד אצל ישראל, והנפקד קבל אחריות – שניהם עוברים ב\"בל יראה\", וכן פסק רבינו הבית יוסף בסעיף ד.(והפרי חדש והש\"א תפסו בדעת הגאונים כהרמב\"ן והר\"ן. ולעניות דעתי לא נראה כן, ועיין מק\"ח. ולדינא אין נפקא מינה. והנראה לעניות דעתי בארנו בסייעתא דשמיא.)", 
        "ודע: דמי ששכח למכור חמצו עד חצות – אין לזה שום תקנה, ומחוייב לבערו תיכף. ואם יבוא גוי המכירו, ויטלם לעצמו אחר שהוציא החמץ לרחוב כדרך הפקר, ורצונו של הגוי להחזיר לו אחר הפסח – יכול ליטלו, שהרי הגוי זכה מן ההפקר, והוה חמצו של גוי שעבר עליו הפסח, דמותר אף באכילה.אבל אם מכרו או נתנו לעובד כוכבים – אינו מועיל כלל, והוא עובר על \"בל יראה\", דאין מכירתו ומתנתו כלום. ועדיין עובר על \"בל יראה\", דלענין \"בל יראה\" – אוקמה התורה ברשותו, ומחוייב לבערו אחר הפסח.(חתם סופר סימן קיג; ומקור חיים סימן תמ בביאורים, באמצע סעיף קטן ה; והגאון רבי עקיבא איגר, בגליון ריש סימן תמ על המגן אברהם סעיף קטן א, עיין שם. ודברי הנודע ביהודה בתניינא סימן סג – תמוהים מאוד, וחלילה לעשות כן. עיין שם, ודייק ותמצא קל.)"
    ], 
    "versionSource": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F_%D7%90%D7%95%D7%A8%D7%97_%D7%97%D7%99%D7%99%D7%9D", 
    "versionUrl": "http://he.wikisource.org/wiki/%D7%A2%D7%A8%D7%95%D7%9A_%D7%94%D7%A9%D7%95%D7%9C%D7%97%D7%9F"
}