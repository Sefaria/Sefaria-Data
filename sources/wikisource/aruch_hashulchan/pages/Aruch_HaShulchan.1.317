<?xml version="1.0"?><api><query><normalized><n from="ערוך_השולחן_אורח_חיים_שיז" to="ערוך השולחן אורח חיים שיז" /></normalized><pages><page pageid="184790" ns="0" title="ערוך השולחן אורח חיים שיז"><extract xml:space="preserve">&lt;center&gt;
&lt;p&gt;&lt;b&gt;אורח חיים · יורה דעה · אבן העזר · חושן משפט · העתיד&lt;/b&gt;&lt;br&gt;&lt;b&gt;צפייה במהדורה המקורית להגהה ולהורדה&lt;/b&gt;&lt;/p&gt;
&lt;p&gt;&lt;br&gt;&lt;big&gt;&lt;b&gt;&amp;lt;&amp;lt; | ערוך השולחן · אורח חיים · &lt;strong class=&quot;selflink&quot;&gt;סימן שיז&lt;/strong&gt; | &amp;gt;&amp;gt;&lt;/b&gt;&lt;/big&gt;&lt;/p&gt;
&lt;p&gt;סימן זה ב&lt;b&gt;טור אורח חיים&lt;/b&gt; וב&lt;b&gt;שולחן ערוך&lt;/b&gt; (לבוש · משנה ברורה)&lt;/p&gt;
&lt;p&gt;&lt;big&gt;&lt;b&gt;דין קשירה, ועניבה, והתרה, ותופר, וקורע&lt;/b&gt;&lt;/big&gt;&lt;br&gt;&lt;big&gt;ובו עשרים ותשעה סעיפים:&lt;br&gt;&lt;/big&gt;&lt;/p&gt;
&lt;/center&gt;
&lt;p&gt;א | ב | ג | ד | ה | ו | ז | ח | ט | י | יא | יב | יג | יד | טו | טז | יז | יח | יט | כ&lt;br&gt;כא | כב | כג | כד | כה | כו | כז | כח | כט&lt;/p&gt;
&lt;h3&gt;סימן שיז סעיף א&lt;/h3&gt;
&lt;p&gt;קשירה היא מאבות מלאכות, וכן התרת הקשירה. והיכן היו במשכן, שכן צידי חלזון היו קושרין ומתירין (ע&quot;ד:), דהרשתות שצדין בהן החלזון עשויין קשרים קשרים, והן קשרים של קיימא (רש&quot;י), וגם הם מעשה אומן, ופעמים שצריך ליטול חוטין מרשת זו ולהוסיף על זו, ומתיר מכאן וקושר בכאן (שם). ובירושלמי בכלל גדול איתא, דבתופרי יריעות ובאורגי יריעות המשכן היתה קשירה והתרה, והש&quot;ס שלנו לא ניחא לה בכך ע&quot;ש.&lt;/p&gt;
&lt;p&gt;ותולדת קושר הוא הפותל חבלים מן ההוצין ומן החלף, והוא מין עץ רך שעושין ממנו חבלים, או מחוטי צמר או מחוטי פשתן או חוטי שיער וכיוצא בהן - הרי זה תולדת קושר. ושזירה וטווייה לא שייך בזה, דאין זה אלא בחוטין דקים לעשיית בגדים, ולכן אין בזה רק קושר. ושיעורן: כדי שיעמוד החבל בפתילתו בלא קשירה, שנמצאת מלאכתו מתקיימת.&lt;/p&gt;
&lt;p&gt;וכן המפריד את הפתיל - הרי זה תולדת מתיר וחייב, והוא שלא יתכוין לקלקל בלבד. ושיעורו כשיעור הפותל, כן כתב הרמב&quot;ם בפרק י' דין ח' ע&quot;ש.&lt;/p&gt;
&lt;h3&gt;סימן שיז סעיף ב&lt;/h3&gt;
&lt;p&gt;רבותינו בעלי התוספות (ע&quot;ג. ד&quot;ה 'הקושר') נסתפקו אם בעינן מתיר על מנת לקשור דוקא כקורע על מנת לתפור אם לאו, ודעתם נוטה דבעינן דוקא על מנת לקשור, וכן כתב הרא&quot;ש, וכן משמע קצת בירושלמי ע&quot;ש.&lt;/p&gt;
&lt;p&gt;אמנם רש&quot;י ז&quot;ל לקמן בריש פרק ואלו קשרים דתנן: &quot;כשם שהוא חייב על קישורן - כך חייב על התירן&quot;, פירש רש&quot;י דציידי חלזון נצרכים לפרקים להתיר קשרי רשתות הקיימות כדי לקצרן או להרחיבן עכ&quot;ל, הרי דבהתרה לבד חייב, ודוחק לומר דכונתו לקשרם אחר כך, וכן כתב בכלל גדול גבי יריעות המשכן ע&quot;ש.&lt;/p&gt;
&lt;p&gt;וכן משמע מדברי הרמב&quot;ם שהבאנו בסעיף הקודם שכתב: דמפריד את הפתיל – חייב, ושלא יתכוין לקלקל. ואי סלקא דעתך דדוקא על מנת לקשור, לא שייך לומר שלא יתכוין לקלקל כמובן, אלא ודאי דבמתיר לחוד חייב אם אין בזה קלקול. וזהו ההפרש בין קורע, דבודאי הוא קלקול, לכן צריך על מנת לתפור, מה שאין כן במתיר, ההתרה עצמה הוי התיקון.&lt;/p&gt;
&lt;p&gt;ונמצא שדין זה במחלוקת שנויה, דלרש&quot;י והרמב&quot;ם אין צריך במתיר על מנת לקשור, ולהתוספות והרא&quot;ש צריך על מנת לקשור, וכן נראה דעת הרע&quot;ב בפירוש למשניות.&lt;/p&gt;
&lt;h3&gt;סימן שיז סעיף ג&lt;/h3&gt;
&lt;p&gt;שלש חלוקות הן בהקשרים: חיוב חטאת, ופטור אבל אסור, ומותר לכתחלה. ולשיטת הרמב&quot;ם: כל קשר שהוא של קיימא, שקושרין אותו לעולם, והוא מעשה אומן, שההדיוט אין ביכולתו לעשות קשר כזה - חייב חטאת.&lt;/p&gt;
&lt;p&gt;וכל קשר של קיימא ואינו מעשה אומן, שגם הדיוט יכול לעשותו, או מעשה אומן ואינו של קיימא, שקשרו לזמן - פטור אבל אסור. וכל שאינו של קיימא ואינו מעשה אומן - מותר לכתחלה.&lt;/p&gt;
&lt;h3&gt;סימן שיז סעיף ד&lt;/h3&gt;
&lt;p&gt;וזה לשון הרמב&quot;ם ריש פרק י': &quot;הקושר קשר של קיימא והוא מעשה אומן – חייב, כגון קשר הגמלים וקשר הספנין וקשרי רצועות מנעל וסנדל שקושרין הרצענים בשעת עשייתן, וכל כיוצא בזה. אבל הקושר קשר של קיימא ואינו מעשה אומן – פטור. וקשר שאינו של קיימא ואינו מעשה אומן - מותר לקושרו לכתחלה.&lt;/p&gt;
&lt;p&gt;כיצד: נפסקה לו רצועה וקשרה, נפסק החבל וקשרו, או שקשר חבל בדלי או שקשר רסן בהמה - הרי זה פטור, וכמו כן כיוצא באלו הקשרים שהן מעשה הדיוט וכל אדם קושר אותו לקיימא. וכל קשר שאינו של קיימא וקשרו מעשה אומן - הרי זה אסור&quot; עכ&quot;ל.&lt;/p&gt;
&lt;p&gt;ולא הוצרך לבאר מה הן 'שאינו של קיימא' ולא 'מעשה אומן', לפי שרוב הקשרים שבעולם כן הוא. (וצריך לומר להרמב&quot;ם דזה שאמרו בריש פרק ואלו קשרים דקיטרא דקטרי בזממא וקיטרא דקטרי באסטרידא איסורא איכא, הוא גם כן קשר אומן, אלא שאינו של קיימא)&lt;/p&gt;
&lt;h3&gt;סימן שיז סעיף ה&lt;/h3&gt;
&lt;p&gt;ושיטת הטור שהיא שיטת רש&quot;י אינו כן, דאין שום חילוק בין קשרים של מעשה אומן לאינו מעשה אומן, אלא בין קשר של קיימא לאינו של קיימא. אך באינו של קיימא יש שני סוגים: והיינו דקשר שמתירים בכל יום - מותר לכתחלה, וקשר לזמן - פטור אבל אסור, וקשר תמידי - חייב חטאת אף באינו מעשה אומן.&lt;/p&gt;
&lt;p&gt;וגם במשך הזמן יש דיעות, כמו שיתבאר שיש מתירין לכתחלה אף על יותר מיום אחד, אמנם זהו תורף שיטה זו.&lt;/p&gt;
&lt;h3&gt;סימן שיז סעיף ו&lt;/h3&gt;
&lt;p&gt;וזה לשון הטור: &quot;כל קשר העומד להתקיים לעולם - חייבין חטאת על קשירתו והתרתו, בין אם הוא של אומן או של הדיוט. והעומד להתקיים שבעה ימים - פטור אבל אסור... ושעומד להתיר בכל יום - מותר לכתחלה&quot; עכ&quot;ל.&lt;/p&gt;
&lt;p&gt;ודבריו צריכין עיון, דמקודם קאמר דלעולם - חייב, משמע להדיא דאם לאו לעולם - פטור אבל אסור, ואחר כך קאמר דלז' ימים - פטור אבל אסור, משמע דליותר מזה חייב. וגם מדקאמר לז' ימים - פטור אבל אסור, משמע להדיא דפחות מזה מותר לכתחלה, ואחר כך קאמר דשעומד להתיר בכל יום - מותר לכתחלה, משמע דיותר מזה אסור, והמפרשים נדחקו בכונתו (עיין ב&quot;י וב&quot;ח וט&quot;ז סק&quot;א והמעיין יראה כמה מהדוחק ע&quot;ש).&lt;/p&gt;
&lt;h3&gt;סימן שיז סעיף ז&lt;/h3&gt;
&lt;p&gt;ולעניות דעתי נראה דהטור מילתא דפסיקא נקיט, דלעולם - ודאי חייב חטאת, ולשבעה ימים - ודאי פטור אבל אסור, ושמתיר בכל יום - ודאי מותר לכתחלה, אבל בין שבעה עד לעולם יש חילוקי דיעות כמו שיתבאר, וכן בין יום אחד לעד ז' ימים יש חילוקי דיעות, ולא נחית הטור להכריע בזה. וכשבא לפסוק הלכה פסק דרק העשוי להתיר בכל יום מותר ולא יותר, מפני שיש בזה דיעות שונות.&lt;/p&gt;
&lt;p&gt;וברש&quot;י שם מבואר כן, דאותו קשר שמניח לשבוע או לשבועיים - פטור אבל אסור, ושקושרין ומתירין בכל יום - מותר לכתחלה ע&quot;ש. ויש מי שכתב דיותר מז' ימים הוי קיימא וחייב חטאת (ב&quot;י בשם הר&quot;פ), ויש מי שכתב דחצי שנה מקרי קיימא וחייב חטאת (שם בשם רי&quot;ו), ויש מי שכתב דביותר מיום אחד אסור מדרבנן (שם בשם מהרא&quot;י וא&quot;ח).&lt;/p&gt;
&lt;h3&gt;סימן שיז סעיף ח&lt;/h3&gt;
&lt;p&gt;וזה לשון רבינו הרמ&quot;א: &quot;ויש אומרים שכל קשר שאינו עשוי להתיר באותו יום עצמו - מקרי של קיימא, ויש מקילין לומר דעד שבעה ימים לא מקרי של קיימא&quot; עכ&quot;ל, ואין כונתו של קיימא לחיוב חטאת, אלא לפטור אבל אסור.&lt;/p&gt;
&lt;p&gt;והיש מקילין סוברין דעד שבעה ימים מותר לכתחלה (מג&quot;א סק&quot;א וסק&quot;ב), וזהו דעת רבינו הב&quot;י בספרו הגדול לפי הבנתו בדברי הטור ע&quot;ש, אבל אינו מוכרח. ויש חולקים בזה (ט&quot;ז סק&quot;א) וסוברים דתלוי בדעתו בשעת הקשירה (שם ובב&quot;ח), וגם זה אינו מוכרח.&lt;/p&gt;
&lt;p&gt;ועיקר הדין לפסק הלכה: דכל קשר שאינו עשוי להתירו בכל יום, כמו קשרי הבגדים וכתונת ומכנסיים וכדומה, אלא שמדרכן שיהיה הקשר כמה ימים או יותר מיום אחד - על כל פנים אסור לקושרו בשבת וכן להתירו, דכל מקום שהקשירה אסור - גם ההתרה אסור.&lt;/p&gt;
&lt;h3&gt;סימן שיז סעיף ט&lt;/h3&gt;
&lt;p&gt;כתב רבינו הרמ&quot;א: &quot;ויש אומרים שיש ליזהר שלא להתיר שום קשר שהם שני קשרים זה על גבי זה, דאין אנו בקיאים איזה מקרי קשר של אומן דאפילו בשאינו של קיימא אסור לקשרו, והוא הדין להתירו, וכן נוהגין. ומכל מקום נראה דבמקום צערא אין לחוש ומותר להתירו, דאינו אלא איסור דרבנן, ובמקום צער לא גזרו. והא דבעינן שני קשרים זה על זה, היינו כשקושר שני דברים ביחד. אבל אם עשה קשר בראש אחד של חוט או משיחה - דינו כשני קשרים&quot; עכ&quot;ל.&lt;/p&gt;
&lt;p&gt;וזהו לשיטת הרמב&quot;ם, דכל קשר של אומן יש איסור אפילו אינו של קיימא, ואין אנו בקיאים איך הוא קשר של אומן, ושמא מפני שהאומן קושר בהידוק מאד ושני קשרים הוויין מהודקים מאד, ובדבר אחד הוי גם קשר אחד בהידוק. (עיין מג&quot;א סק&quot;ד שכתב בשם הש&quot;ג, ומיהו נראה מלשון הרי&quot;ף שהוא קשר שקושרין אותו הדק היטב עכ&quot;ל, דמשמע שהש&quot;ג אינו סובר כהרמ&quot;א, ואדרבא הש&quot;ג בעצמו מסיים דלכן שני קשרים זה על זה אסור ע&quot;ש, וכן כתב במחה&quot;ש, ואיזה טעות יש כאן במג&quot;א ודו&quot;ק)&lt;/p&gt;
&lt;h3&gt;סימן שיז סעיף י&lt;/h3&gt;
&lt;p&gt;אמנם עיקרי הדברים תמוהים, דאם רק בחוזק תלוי, מה זה שאמרו 'מעשה אומן', והרי לא באומנות תליא אלא בחיזוק ורפיון. ועוד כיון שאמרו קשר של קיימא ומעשה אומן, וכל קשר של קיימא מסתמא הוא בחוזק, דאיך יעשו קשר של קיימא ברפיון, ומעשה אומן נוסף לזה. ופשיטא שמעשה אומן הוא שבעצם עשיית הקשר יש איזה אומנות, שאין ההדיוט יכול לעשותו. וגם לא נראה לומר דמה שכתב הרמב&quot;ם דשל אומן ואינו של קיימא דפטור אבל אסור, שיהא כונתו על קשר שעשוי להתירו בכל יום.&lt;/p&gt;
&lt;p&gt;ולעניות דעתי נראה דעיקר כונת רבינו הרמ&quot;א הוא להיש מקילין דעד ז' ימים מותר לכתחלה, וכשיש שני קשרים זה על גב זה - קרוב הוא לעשות הקשר כעין מעשה אומנות, וכן בקשר בראש אחד של חוט ומשיחה, או כשניתק באמצע וקושרין בחוזק שיהא של קיימא (ש&quot;ג). אבל אותן שמתירין בכל יום - ודאי ליכא שום חששא, ובמקום צער - אפילו בשני קשרים לא חששו, ואפילו בקשור לאיזה ימים, דבמקום צערא לא גזרו. וכל שכן במקום מצוה כתבו להדיא דקשרים שבהן פטור אבל אסור, במקום מצוה - מותר לכתחלה.&lt;/p&gt;
&lt;h3&gt;סימן שיז סעיף יא&lt;/h3&gt;
&lt;p&gt;בענין רצועות מנעל וסנדל יש בגמרא (קי&quot;א.) כמה ח(י)לוקי דינים, וזהו לפי המנעלים והסנדלים שבימיהם שהיו בהם קשרים ולולאות הרבה, ובזמנינו אינם ידועים כלל. וגם הרמב&quot;ם לא הזכיר אלא רצועות מנעל וסנדל שעושין האומנין בשעת עשייתן, והם תמידים וחייב חטאת הקושר והמתיר, וגם הזכיר רצועות מנעל וסנדל שקושרין אותן על הרגל בשעת הלבשתן, דמותר לכתחלה ע&quot;ש.&lt;/p&gt;
&lt;p&gt;ובגמרא יש גם רצועות שפטור אבל אסור, והיינו אותן רצועות שפושטין המנעל מהרגל אף בלא התרת הרצועות, ורק לפרקים מתירין אותם ע&quot;ש, ובימי הרמב&quot;ם לא היו רצועות כאלו ולכן לא הזכירן. והטור לא הזכירן כלל, לפי שבימיו לא היו כלל רצועות בהמנעלים כמו בזמנינו, ואם יש מקומות שעושין רצועות במנעליהם, יובנו על פי הפרטים שנתבארו.&lt;/p&gt;
&lt;h3&gt;סימן שיז סעיף יב&lt;/h3&gt;
&lt;p&gt;וכתב הרמב&quot;ם שם בדין ד': &quot;נשמטו לו רצועות מנעל וסנדל או שנשמט רוב הרגל - מותר להחזיר הרצועות למקומן, ובלבד שלא יקשור&quot; עכ&quot;ל, והיא תוספתא בפרק י&quot;ג, ורבינו הב&quot;י כתבה בסעיף ב' (ופלא על הט&quot;ז סק&quot;ג שלא ראה דברי הרמב&quot;ם והתוספתא ע&quot;ש).&lt;/p&gt;
&lt;p&gt;והכי פירושו: שהרצועות ההולכין בנקבין שסביב המנעל, נשמטו לגמרי או אפילו לא נשמטו לגמרי אלא שמרוב היקף הרגל נשמטו - מותר להחזירן למקומן, דאף על גב דבמנעל חדש אסור להכניס הרצועות בשבת, דמתקן מנא (מג&quot;א סק&quot;ז), מכל מקום כשנשמטו - רשאי להחזירן.&lt;/p&gt;
&lt;p&gt;אמנם אם ירצה לקושרן בראשן בכדי שלא ישמטו עוד – אסור, דהוי כקשר של קיימא. ואפילו אם רק הרוב נשמט שאין צריך להחזיר רק ראש אחד, אם ירצה לקשור זה הראש האחד - גם כן אסור. ובתוספתא אומר עוד: &quot;נשמט חוטמו - הרי זה יחזיר, ובלבד שלא יקשור”.&lt;/p&gt;
&lt;h3&gt;סימן שיז סעיף יג&lt;/h3&gt;
&lt;p&gt;וכתב על זה רבינו הרמ&quot;א: &quot;ודוקא שיכול להחזירו בלא טורח, אבל אם צריך טורח לזה – אסור, דחיישינן שמא יקשור&quot; עכ&quot;ל. כלומר דהחזרה בעצמה אין בה איסור, כיון שהיו הרצועות בתוכו, אלא דכשהחזרה היא בטירחא - חיישינן שיחוס על טרחתו ויקשרם בראשיהם, למען שלא ישמטו פעם אחרת ויצטרך להטריח.&lt;/p&gt;
&lt;p&gt;ומפרשי הש&quot;ע השיגו עליו, דהתוספות והרא&quot;ש ריש פרק ד' כתבו מפורש דבמקום שיש חשש קשירה, אפילו בנקב רחב שאין טורח – אסור, ובמקום שהנקב צר ויש טירחא - אסור משום טירחא גם בלא חשש קשירה (ט&quot;ז סק&quot;ד ומג&quot;א סק&quot;ט וא&quot;ר ות&quot;ש).&lt;/p&gt;
&lt;p&gt;ואני אומר דאין סתירה משם, דהתוספות והרא&quot;ש כתבו על סרבל שהוא בגד עליון וגדול בכמותו, ולכן כשיש טורח ודאי אינו נכון להטריח כל כך בשבת, מה שאין כן במנעלים שהם קטני הכמות. וזה שכתבו דכשיש חשש קשירה אסור אפילו בנקב רחב שאין טירחא, זהו במקום שדרכן לקשור, כמבואר מלשונם שכתבו: 'דבענין שהוא רגילות לתקוע ולקשור וכו' עכ&quot;ל, כלומר שכן דרך העולם, ורבינו הרמ&quot;א לא מיירי בכהני גווני.&lt;/p&gt;
&lt;p&gt;ובהגהות מרדכי פרק ד' מצאתי מפורש כדבריו, וזה לשונו: &quot;פסק רבינו שמואל בר נטרונאי דרצועות מקטורן שנשמטו - מותר להחזירן בשבת, וכן פסקו הגאונים... ובלבד שיהא שם באותו ענין שלא נצטרך לחוש שמא יתקע, כגון שהנקב גדול, שיכול להחזיר בלי טורח&quot; עכ&quot;ל, הרי להדיא כדברי רבינו הרמ&quot;א. ואפילו אם נאמר דפליגי על התוספות והרא&quot;ש, כיון דזהו בדרבנן הולכין להקל, וכן נראה לעניות דעתי עיקר.&lt;/p&gt;
&lt;h3&gt;סימן שיז סעיף יד&lt;/h3&gt;
&lt;p&gt;כבר נתבאר דבמנעל חדש אסור להכניס הרצועות בשבת, דמתקן מנא, והוא הדין בבגד או במכנסיים (מג&quot;א סק&quot;ז). אבל אבנט - שרי להכניס במכנסיים במקום שדרך לעשות כן, משום דלא מבטל ליה התם ויוציאו בחזרה, ואין כאן תקון כלי (שם). אבל חוט או משיחה - אסור להכניס, דמבטל ליה בשם. ואם כבר היה לשם ונשמט - כבר נתבאר בסעיף הקודם.&lt;/p&gt;
&lt;h3&gt;סימן שיז סעיף טו&lt;/h3&gt;
&lt;p&gt;ודע דבתוספתא על כל הני דתניא לא יקשור אומר עוד: &quot;חותל של תמרה ופטליא של תמרה ופטליא של גרוגרות - מקרע ואוכל ובלבד שלא יקשור. זה הכלל: כל קשר שהוא של קיימא ויכול להתירו באחד מידיו, או שאינו של קיימא ואינו יכול להתירו באחד מידיו - אין חייבין עליו, עד שיהא קשר של קיימא ואין יכול להתירו באחד מידיו&quot; עכ&quot;ל, ושום אחד מהפוסקים לא הביאו תוספתא זו.&lt;/p&gt;
&lt;p&gt;ולהרמב&quot;ם תתפרש כפשוטה, דקשר של אומן מסתמא אינו יכול להתירו באחד מידיו, ולפי זה יש לנו גדר מהו קשר של אומן. ולרש&quot;י יתפרש דשל קיימא לא מקרי של קיימא עד שאינו יכול להתירו באחת מידיו.&lt;/p&gt;
&lt;h3&gt;סימן שיז סעיף טז&lt;/h3&gt;
&lt;p&gt;ונראה להדיא שהפוסקים דחאו תוספתא זו מהלכה, מפני שזהו דברי רבי מאיר שאמר במשנה ריש פרק ואלו קשרים (קי&quot;א:) דכל קשר שהוא יכול להתירו באחד מידיו - אין חייבין עליו, ואין הלכה כרבי מאיר, כמ&quot;ש הרע&quot;ב והרמב&quot;ם בפירוש המשניות, משום דהלכה כחכמים, וסבירא ליה דתוספתא זו אליבא דרבי מאיר נשנית ואינה הלכה.&lt;/p&gt;
&lt;p&gt;מיהו על כל פנים שמענו מזה דקשר של קיימא אין צריך להיות חזק מאד, שהרי אפילו יכול להתירו באחד מידיו - חייבין עליו. ולפי זה יש להזהיר הנשים שיש בבגדיהן הרבה קשרים, והקשרים אין עשויין להתירן בכל יום, ועשויין ליפות הבגדים אלא שנעשו שבנקל יכול להתירו באחד מידיו - אסור להתירן ולקושרן, וקרובין לבא לידי איסור סקילה. וכן באנשים בהקשר שאחורי המכנסיים, שהוא קשר תמידי אלא שלפרקים במשך זמן מרחיבין אותו או מקצרין אותו - שאסור בשבת להתירו או לקושרו, אף שיכול להתירו באחת מידיו. וגם קשר זה וכיוצא בו הוה איסור דאורייתא, אלא אם כן עשויין בעניבה דאז מותר לקושרן ולהתירן.&lt;/p&gt;
&lt;h3&gt;סימן שיז סעיף יז&lt;/h3&gt;
&lt;p&gt;התופר הוי אב מלאכה, ושיעורו שני תפירות, שיתחוב המחט שני פעמים ויוציא החוט ויקשור שני ראשי החוט, דאם לא כן אינו מתקיים. ובשלשה תפירות אין צריך שיקשור, דגם בלא קשירה מתקיים, ובמשכן הוי תפירה ביריעות שתפרום.&lt;/p&gt;
&lt;p&gt;והקורע על מנת לתפור שתי תפירות ומוכרח לזה, כגון שהבגד לא נתפר בשוה ובולט קצת וצריך לקרוע הבגד למטה ומולל קצת לפניו והתפירה מתיישבת (גמרא ורש&quot;י ריש פרק האורג), ובמשכן היתה ביריעה כשנפל בה תולעת ועשה בה נקב קטן ועגול, וצריך לקרוע למטה ולמעלה את הנקב שלא תהא התפירה עשויה קמטין קמטין (גמרא ורש&quot;י ע&quot;ה.).&lt;/p&gt;
&lt;p&gt;וכבר כתבנו בסימן שי&quot;ג סעיף ו' דאף על גב דבמכבה על מנת להבעיר בעינן דוקא שעל פי הכיבוי תהיה ההבערה יותר טוב מבלא הכיבוי, ואם לא כן הוה ליה מלאכה שאינה צריכה לגופה, מכל מקום בסותר על מנת לבנות - אין צריך כן, מהטעם שבארנו שם, וכן צריך לומר בקורע על מנת לתפור ובמתיר למאן דבעי על מנת לקשור, מאותו הטעם שנתבאר שם ע&quot;ש.&lt;/p&gt;
&lt;h3&gt;סימן שיז סעיף יח&lt;/h3&gt;
&lt;p&gt;תולדת תופר: המדבק ניירות בדבק או עורות זו לזו, או שארי מיני סחורות כשמדבקן זו לזו - הוי תולדת תפירה וחייב, דמה לי חיבור על ידי תפירה או חיבור על ידי דבק. ואף על גב דבתפירות יריעות של ספר תורה לא מהני דבק, כמ&quot;ש ביורה דעה סימן רע&quot;ח, שאני התם דהוה הלכה למשה מסיני דדוקא תפירה, כאשר הבאנו שם מירושלמי דמגילה ע&quot;ש, והרי גם בתפירה בחוטין פסול, אלא דוקא בגידין כמ&quot;ש שם. אבל בכל מקום תפירה ודיבוק ענין אחד הוא, בכלאים וכיוצא בזה.&lt;/p&gt;
&lt;p&gt;ואם תשאל דאם כן קושר ותופר אחת הם, דהא גם קושר מחבר הדברים זה לזה. דאינו כן, דחיבור דקשר ראוי להתירו ולהשיבו לקדמותו, מה שאין כן בתופר ומדבק, שכשירצה להשיבם לקדמותם בהכרח לקלקלם ולקרוע זה מזה, מה שאינו כן בקושר.&lt;/p&gt;
&lt;h3&gt;סימן שיז סעיף יט&lt;/h3&gt;
&lt;p&gt;ותולדת קורע כתב גם כן הרמב&quot;ם בפרק י' דין י&quot;א וזה לשונו: &quot;וכן המפרק ניירות דבוקין או עורות דבוקין ולא נתכוין לקלקל בלבד - הרי זה תולדת קורע וחייב&quot; עכ&quot;ל. ובקורע כתב מקודם: &quot;הקורע על מנת לתפור, אבל הקורע להפסידה - פטור&quot; ע&quot;ש, ובפירוק ניירות לא כתב לשון זה.&lt;/p&gt;
&lt;p&gt;נראה לי משום דכל קורע הוה מקלקל, ובהכרח צריך על מנת לתפור. אבל בפירוק ניירות, לא בכל פירוק יש קלקול, ולכן אם אינו מקלקל - אין צריך על מנת לדבק, כמו במתיר שאין צריך על מנת לקשור לשיטתו כמ&quot;ש בסעיף ב' ע&quot;ש, ובתוספות מבואר לא כן כמ&quot;ש שם.&lt;/p&gt;
&lt;h3&gt;סימן שיז סעיף כ&lt;/h3&gt;
&lt;p&gt;וכתב הרמב&quot;ם שם: &quot;הקורע בחמתו או על מי שהוא חייב לקרוע עליו – חייב, מפני שמיישב את דעתו בדבר זה וינוח יצרו, והואיל וחמתו שוככה בדבר זה - הרי הוא כמתקן וחייב&quot; עכ&quot;ל.&lt;/p&gt;
&lt;p&gt;וזהו לשיטתו דפסק מלאכה שאינה צריכה לגופה חייב, אבל להפוסקים כרבי שמעון – פטור, וכן הוא בגמרא (ק&quot;ה:) ולרש&quot;י ז&quot;ל פטור לרבי שמעון אפילו במתו שחייב לקרוע עליו, משום דתקון מצוה לא חשיב ליה לרבי שמעון שתקרא צריכה לגופה, כמ&quot;ש בסימן הקודם סעיף כ&quot;ז.&lt;/p&gt;
&lt;p&gt;אבל התוספות שם כתבו דעל מתו - גם לרבי שמעון חייב, משום דיש בזה גם תקון הבגד, כלומר דעל ידי הקריעה מותר לו ללובשו ע&quot;ש, ואינו פטור לרבי שמעון רק בקורע בחמתו. וכבר כתבנו בסימן הקודם סעיף כ&quot;ו דהראב&quot;ד ועוד ראשונים חולקים על הרמב&quot;ם, דאפילו לרבי יהודה אינו חייב במה שמשכך יצרו כיון דזהו עבירה גדולה, והרמב&quot;ם לא סבירא ליה כן כמ&quot;ש שם.&lt;/p&gt;
&lt;h3&gt;סימן שיז סעיף כא&lt;/h3&gt;
&lt;p&gt;אמרינן בגמרא (מ&quot;ח.): מתירין בית הצואר בשבת אבל לא פותחין, והפותח בית הצואר בשבת - חייב חטאת. ורש&quot;י ותוספות פירשו שפותחין מחדש את הבית הצואר שהיה סתום לגמרי, וקורע את בית הצואר ופותחו. ולכן פירש רש&quot;י שחיובו משום מכה בפטיש, שזהו גמר מלאכת החלוק, ומתירין בית הצואר זהו שקושרין אותו בעת הכביסה, והוא קשר העומד להפתח ולכן מותר לכתחלה.&lt;/p&gt;
&lt;p&gt;והרמב&quot;ם שם כתב סתם דהפותח בית הצואר חייב חטאת, ולא פירש מפני מה הוא חיובו. ולהרמב&quot;ם נוכל לומר דחיובו הוא משום קורע, כיון שיש תקון בקריעתו, וכמ&quot;ש בסעיף י&quot;ט. ויש מפרשים דפותח בית הצואר אינו פתיחה לכתחלה פתח חדש, וכבר נפתח בחול אלא שסגרו על ידי תפירה קלה בחוט או במשיחה, ופתח בשבת זה החוט או המשיחה - וחייב משום גמר כלי (כ&quot;מ בשם ריטב&quot;א מפירוש ר&quot;ח, וכן ראיתי בשם בנו של הרמב&quot;ם בספר מעשה רוקח, ולפי זה אתי שפיר קושית הגמרא שם וכי מה בין זה למגופת חבית ע&quot;ש, ומתרץ זה חיבור וכו' משום דתפרו ע&quot;ש ודו&quot;ק).&lt;/p&gt;
&lt;h3&gt;סימן שיז סעיף כב&lt;/h3&gt;
&lt;p&gt;וזה לשון רבותינו בעלי הש&quot;ע בסעיף ג': &quot;מתירין בית הצואר מקשר שקשרו כובס, שאינו קשר של קיימא, אבל אין פותחין אותו מחדש, דמתקן מנא הוא, אפילו כבר נפתח רק שחזר האומן וקשרו או תפרו ביחד כדרך שהאומנין עושין&quot; עכ&quot;ל.&lt;/p&gt;
&lt;p&gt;ויש שכתבו דזה דמתירין בית הצואר זהו כשרגילים להתיר ביומיה (ט&quot;ז סק&quot;ה וא&quot;ר סקי&quot;א), ואני תמה על זה דאם כן מאי רבותא ומאי קמ&quot;ל הש&quot;ס בהא דאומר מתירין בית הצואר. ואי משום דקמ&quot;ל שאינו קשר של מעשה אומן, דזה ניחא לשיטת הרמב&quot;ם ולא לשיטת רש&quot;י ותוספות. ועוד דהלשון 'שאינו של קיימא' שכתבו הטור והש&quot;ע לא משמע כן.&lt;/p&gt;
&lt;p&gt;ולעניות דעתי נראה דקשר זה הוא לכמה ימים שהכביסה נמשכת, ומכל מקום מותר לכתחלה כיון דעשוי לכך שיפתחנו אחר הכביסה, וזה קמ&quot;ל הש&quot;ס והטור והש&quot;ע. כלומר כיון שאינו של קיימא שיהא בו איסור תורה - לא אסרו חכמים מטעם שכתבנו. (והרמב&quot;ם השמיט הך דמתירין בית הצואר, דכיון שכתב שכל קשר שאינו מעשה אומן מותר, ממילא דכלול הכל, ומכל מקום צ&quot;ע קצת ודו&quot;ק)&lt;/p&gt;
&lt;h3&gt;סימן שיז סעיף כג&lt;/h3&gt;
&lt;p&gt;וזה שכתבו דכשחזר האומן וקשרו או תפרו אסור לפותחו, אין הכונה שהקשר הוא מעשה אומן, אלא הכונה שאינו יכול להתירו אלא אם כן חותך החוטים ולכן אסור (מג&quot;א סקי&quot;א), דהתרה התירו ולא לחתוך החוטים. ואף על גב דמקלקל הוא, מכל מקום אסור מדרבנן, ועוד דכשחזר האומן וקשרו או תפרו כשבא עתה לפותחו, הוי כמעשה חדש.&lt;/p&gt;
&lt;p&gt;וכתבו עוד: דלכן אסור לנתק או לחתוך זוג של מנעלים התפורים יחד כדרך שהאומנים עושים, אף על גב דהתפירה אינה של קיימא, דאין חילוק בתפירה בין של קיימא לאינו של קיימא, ויש מתירין בתפירה שאינה של קיימא, ואין להתיר בפני עם הארץ עכ&quot;ל.&lt;/p&gt;
&lt;h3&gt;סימן שיז סעיף כד&lt;/h3&gt;
&lt;p&gt;לכאורה משמע דדיעה הראשונה שאוסרת לנתק או לחתוך היינו טעמא משום דסבירא ליה דלנתק או לחתוך לא הותר מעולם אף שהוא מקלקל. אבל האמת אינו כן, דרק במה שהאומן עושה לא התירו, אף שאינו מעשה אומן מכל מקום הוי כדבר חדש, וכהפירוש השני שכתבנו בסעיף הקודם וגם בזה יש מתירין, משום דאין זה ענין כלל להמלאכה של המנעל.&lt;/p&gt;
&lt;p&gt;אבל כתונת או מכנסיים או בגד אחר שנתקשרו המשיחות שאין ביכולת להתירן שקורין פא&quot;ר קניפול&quot;ט - פסקו הגדולים דמותר לנתקן לכל הדיעות, שהרי אינו עשוי אלא להתירו בכל זמן שרוצה, ואף זה לא יעשה בפני עם הארץ אלא בצינעא (מג&quot;א שם בשם מהרש&quot;ל וב&quot;ח), ורק בקשירות האומן אסור לנתק, אבל בשארי קשירות מותר.&lt;/p&gt;
&lt;p&gt;ואם אינו רגיל להתיר הקשר של הכתונת אלא משבת לשבת - יש אומרים דאין להתירן בשבת (שם). ונראה לי דזהו כשמקפיד שלא להתירן, אבל כשאינו בקפידה אלא לפעמים מתירן בכל לילה ולפעמים אינו מתירן - מותר להתירן בשבת, וכן המנהג הפשוט.&lt;/p&gt;
&lt;h3&gt;סימן שיז סעיף כה&lt;/h3&gt;
&lt;p&gt;קיימא לן דעניבה לאו קשירה היא ומותר בכל ענין, ואפילו שתי עניבות זה על גבי זה ואפילו עשוי להתקיים זמן מרובה, דלאו קשירה היא.&lt;/p&gt;
&lt;p&gt;ורבינו הרמ&quot;א כתב בסעיף ה' דאפילו אם עושה קשר אחד למטה - נוהגין בו היתר עכ&quot;ל. אבל במרדכי כתב זה לאיסור, וכן נראה, דמאי מהני העניבה שלמעלה כיון שמתחתיו יש קשר גמור.&lt;/p&gt;
&lt;p&gt;וכתבו דכונת רבינו הרמ&quot;א הוא דוקא בקשר העומד להתיר ביומו (מג&quot;א סקט&quot;ז וט&quot;ז סק&quot;ז), ואינו מובן דאם כן אין צריך להיתר העניבה, ואם להשמיענו שאינו מעשה אומן, מה ענין זה לזה. ואולי מפני שכתב כבר דשני קשירות זה על גבי זה - אסור מטעם דזהו כקשר אומן וכמ&quot;ש בסעיף ט', קמ&quot;ל דבעניבה על גבי קשירה אינו כן. ולכן בעניבה על גבי קשירה העומד לזמן כמה ימים, כמו לולב וכיוצא בו - אסור בשבת ויום טוב, ואין לעשות אלא עניבה או עניבה על גבי עניבה.&lt;/p&gt;
&lt;h3&gt;סימן שיז סעיף כו&lt;/h3&gt;
&lt;p&gt;דלי העומד אצל באר ורוצה לדלות בו על ידי קשירת חבל - אסור לקשור בו את החבל, מפני שקרוב הדבר שיבטלו ויניחו כך בקשירתו, והוי קשר של קיימא. ואפילו אם אין דעתו בשעת קשירתו להניחה שם, חיישינן שמא אחר כך יתיישב ויניחנה, דכן פסק רבינו הב&quot;י בספרו הגדול בשם הכלבו וזה לשונו: &quot;כל קשר שפעמים נמלך ומבטלו לעולם, אף על פי שתחלת עשייתו לא היתה על מנת להניח שם – אסור. הלכך אסור לקשור רצועת המכנסיים (מאחוריו), שלפעמים נמלך ומבטלו שם לעולם עד שיבלה&quot; עכ&quot;ל (מג&quot;א סק&quot;ך).&lt;/p&gt;
&lt;h3&gt;סימן שיז סעיף כז&lt;/h3&gt;
&lt;p&gt;ואפילו רוצה לקשור חבל יקר, כמו חבל של אומנים שבודאי לא יבטלו להדלי - מכל מקום אסור, דגזרינן חבל זו אטו חבל דעלמא. אבל מותר לקשור הדלי במשיחה או באבנט וכיוצא בו, שאין זה ממין חבלים דנגזור אטו חבל, ולכן מותר לקשור בהם. אבל בעניבה - מותר בחבל, ולא גזרינן עניבה אטו קשירה, דחבל בחבל מיחלף ועניבה בקשירה לא מחלפא (קי&quot;ג.).&lt;/p&gt;
&lt;p&gt;וכל זה הוא בדלי שאצל הבאר, אבל דלי שמשתמשים בו בבית ולוקחו לשאוב מים - מותר לקושרו בחבל, לפי שודאי יתירנו מיד. אמנם אם דלי זה עומד לשאיבת מים - אפילו הוא בביתו אסור כמובן.&lt;/p&gt;
&lt;h3&gt;סימן שיז סעיף כח&lt;/h3&gt;
&lt;p&gt;מותר לקשור חבל על פני הפתח שהבהמה עומדת שם בשביל שלא תצא, לפי שחבל זה לא מבטל לה התם, שהרי כשיצטרך להוציא הבהמה בהכרח לו להתיר את החבל, ובהמה דרכה לצאת בכל יום. ולא עוד אלא אפילו ביכולתו לקשור שני חבלים זה למעלה מזה, ולא חיישינן שמא יתיר האחד ויניח השני ויוציאנה בדוחק.&lt;/p&gt;
&lt;p&gt;ולא עוד אלא אפילו יכול לקשור החבל בשני ראשי הפתח, ולא חיישינן שמא יתיר הקצה האחד מהחבל והשני יניח קשורה דהא הבהמה תצא בריוח, מכל מקום לא חיישינן לזה מפני שאין דרך בני אדם לעשות כך משום דעל פי רוב יש דלתות, וזה הוא מקרה שאין לה דלתות או נפלו, ואין עושין זה רק באקראי ולפיכך לא חיישינן.&lt;/p&gt;
&lt;h3&gt;סימן שיז סעיף כט&lt;/h3&gt;
&lt;p&gt;אבל אסור לקשור חבל בהפרה סביבות צוארה וקצה השני לקשור באבוס שאוכלת שם, מפני שזה קרוב מאד שיתיר ראש האחד ויניח ראשו השני קשור, לפי שצריך לזה בכל יום. אמנם בחבל של אומנים שבודאי יתיר שני הקצוות – מותר, ולא גזרינן אטו חבל דעלמא כמו בדלי, משום דגם חבל דעלמא לא שכיח שיהא של קיימא, ולכן די שאסרו בחבל דעלמא.&lt;/p&gt;
&lt;p&gt;ואפילו בחבל דעלמא שאסור, אינו אלא בקושר עתה שני הקצוות באבוס ובבהמה. אבל אם היה מכבר קשור צד אחד באבוס ורוצה לקושרו בפרה, או אם היה קשור בפרה ורוצה לקשרו באבוס - מותר בכל חבל, דמסתמא יתיר אותו צד שקשר עתה ולא הצד השני.&lt;/p&gt;
&lt;p&gt;וכללא דמילתא בקשרים: צריך ליזהר לעשות על ידי עניבה, דמותר בכל ענין, דיש מיני קשרים בתיבות של תכשיטי נשים ושהקשרים עומדים זמן מרובה, וצריך זהירות בזה וכיוצא בזה. ופשיטא דקשרים של ציצית - אסור.&lt;/p&gt;</extract></page></pages></query></api>