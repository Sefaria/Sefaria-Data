<?xml version="1.0"?><api><query><normalized><n from="ערוך_השולחן_אורח_חיים_קעז" to="ערוך השולחן אורח חיים קעז" /></normalized><pages><page pageid="222349" ns="0" title="ערוך השולחן אורח חיים קעז"><extract xml:space="preserve">&lt;center&gt;
&lt;p&gt;&lt;b&gt;אורח חיים · יורה דעה · אבן העזר · חושן משפט · העתיד&lt;/b&gt;&lt;br&gt;&lt;b&gt;צפייה במהדורה המקורית להגהה ולהורדה&lt;/b&gt;&lt;/p&gt;
&lt;p&gt;&lt;br&gt;&lt;big&gt;&lt;b&gt;&amp;lt;&amp;lt; | ערוך השולחן · אורח חיים · &lt;strong class=&quot;selflink&quot;&gt;סימן קעז&lt;/strong&gt; | &amp;gt;&amp;gt;&lt;/b&gt;&lt;/big&gt;&lt;/p&gt;
&lt;p&gt;סימן זה ב&lt;b&gt;טור אורח חיים&lt;/b&gt; וב&lt;b&gt;שולחן ערוך&lt;/b&gt; (לבוש · משנה ברורה)&lt;/p&gt;
&lt;p&gt;&lt;big&gt;&lt;b&gt;דיני דברים הבאים בתוך הסעודה ולאחר הסעודה, סדר ברכתם לפניהם ולאחריהם כיצד&lt;/b&gt;&lt;/big&gt;&lt;br&gt;&lt;big&gt;ובו שנים עשר סעיפים:&lt;br&gt;&lt;/big&gt;&lt;/p&gt;
&lt;/center&gt;
&lt;p&gt;א | ב | ג | ד | ה | ו | ז | ח | ט | י | יא | יב&lt;/p&gt;
&lt;h3&gt;סימן קעז סעיף א&lt;/h3&gt;
&lt;p&gt;הפת פוטר כל מיני מאכלים הבאים בתוך הסעודה השייכים להסעודה. והיינו דברים שדרך לקבוע סעודה עליהן, ללפת בהן את הפת, כמו בשר ודגים, ביצים, ירקות, חמאה, גבינה, חלב, ודייסא, וכל מיני תבשילין שהן לשם אכילה ושביעה, וכן כל מיני מלוחים. ואפילו אוכלן בלא פת – אין טעונין ברכה לפניהם, דברכת &quot;המוציא&quot; פטרתן; ולא לאחריהם, דברכת המזון פוטרתן. דאותם שהאדם אוכל עם הפת עצמו אין אנו צריכין לטעם, דברכת &quot;המוציא&quot; פטרתן, שהרי פטורים מטעם עיקר וטפל; אלא טעם דברכת &quot;המוציא&quot; לאותם שנאכלים בלא פת.&lt;/p&gt;
&lt;p&gt;(כן משמע מתוספות מא ב דיבור המתחיל &quot;הלכתא&quot;, עיין שם. ודייק ותמצא קל.)&lt;/p&gt;
&lt;p&gt;ונמצא ששני פטורים יש: האחד מה שהפת פוטר, והיינו המאכלים שאוכלים פת עמהם, והפטור הוא משום עיקר וטפל. והשני מה שברכת &quot;המוציא&quot; פוטרת, והיינו כל שבאים לשם אכילה ושביעה, ברוב תבשילין שלנו שהן עיקר הסעודה.&lt;/p&gt;
&lt;h3&gt;סימן קעז סעיף ב&lt;/h3&gt;
&lt;p&gt;ולפי זה מה שראיתי מי שמסתפק: דאם אין חפצו לאכול הרבה פת בסעודה זו ואוכל מעט פת, אם פטורים המאכלים מברכה לפי שאין רצונו לאכול פת הרבה (מגן אברהם סעיף קטן א')?&lt;/p&gt;
&lt;p&gt;ואין בזה שום ספק: דבשלמא אם הפטור היה מחמת הפת בלבד, שפיר מספקינן בזה. אבל הפטור הוא מטעם ברכת &quot;המוציא&quot; גם כן. וכיון שבירך &quot;המוציא&quot; – נפטרו כל המאכלים הבאים מחמת הסעודה אפילו אכל פת רק כזית, דפחות מכזית אינו יכול לברך ברכת המזון. והרי גם להמאכלים אנו צריכים לברכת המזון לפוטרן מברכה אחרונה כמו שכתבתי. וכמה עשירים שמאכלם פת מועט, וכי נחלק בינם לבין כל העולם?&lt;/p&gt;
&lt;p&gt;(וסוף דברי המגן אברהם בסעיף קטן א' המה בלא הבנה. והמחצית השקל נדחק בכוונתו, עיין שם וביד אפרים. ולדינא העיקר כמו שכתבתי. וכן כתב האבן עוזר, עיין שערי תשובה. ודייק ותמצא קל.)&lt;/p&gt;
&lt;h3&gt;סימן קעז סעיף ג&lt;/h3&gt;
&lt;p&gt;ואם אוכל בתוך הסעודה דברים הבאים שלא מחמת הסעודה, דהיינו שאין דרך ללפת בהם את הפת, ואין דרך לקבוע עליהם סעודה שאינן באים לשם שביעה, כגון תאנים וענבים וכל מיני פירות, וכן מיני לחמניות שאין באים לשביעה כמו רקיקים דקים ולעקא&quot;ך וטאר&quot;ט, וכל מה שנתבאר בסימן קס&quot;ח סעיף ל&quot;ג, ושמה בארנו בפרטיות עיין שם – אם אוכל אותם בלא פת טעונין ברכה לפניהם; דברכת &quot;המוציא&quot; אינו פוטרתן, דלאו מעיקר סעודה הם.&lt;/p&gt;
&lt;p&gt;ואין טעונין ברכה לאחריהם, דכל מה שבתוך הסעודה ברכת המזון פוטרתן; דברכת המזון עדיף מברכת &quot;המוציא&quot; לעניין זה מפני שהוא מן התורה, וכמו שכתבתי בריש סימן קע&quot;ד.&lt;/p&gt;
&lt;p&gt;אבל כשאוכל פת עם הפירות אין צריך ברכה מטעם עיקר וטפל, דהפירות הם טפֵלים להפת. וכן כשאוכל רקיקים דקים או לעקא&quot;ך וטאר&quot;ט עם פת, גם כן כן, דהפת עיקר נגד הכל. אך אין דרך לאכול מיני מתיקה עם פת. ומכל מקום האוכלם אינו צריך ברכה, דלעניין זה לא שייך לילך אחר רוב בני אדם, דכל אחד אוכל כפי שיוכשר בעיניו (כן נראה לעניות דעתי).&lt;/p&gt;
&lt;h3&gt;סימן קעז סעיף ד&lt;/h3&gt;
&lt;p&gt;אבל האוכל דבר לאחר הסעודה, כלומר זהו שבגמרא קראו לזה דברים הבאים לאחר הסעודה, קודם ברכת המזון; שבזמן חכמי הש&quot;ס היה מנהגם שבסוף הסעודה היו מושכים ידיהם מן הפת ומסירים אותו, וקובעין עצמם לאכול פירות ולשתות. ולכן אז כל מה שמביאים לפניהם, בין דברים הבאים מחמת הסעודה כדגים ובשר, ובין דברים הבאים שלא מחמת הסעודה – טעונים ברכה, בין לפניהם ובין לאחריהם. דאפילו ברכת המזון אינה פוטרת אלא מה שבא תוך הסעודה, ולא מה שלאחר הסעודה (לבד פת כסנין דהוא כפת), שזהו כאוכל בלא סעודה.&lt;/p&gt;
&lt;p&gt;ולשיטת רש&quot;י אין זה רק בדברים שדרכן לבוא לאחר הסעודה. אבל דברים שדרכן לבוא תוך הסעודה, אפילו אוכלן לאחר הסעודה – אינו צריך ברכה. וכן משמע לכאורה מלשון הרמב&quot;ם בסוף פרק רביעי, שכתב:&lt;/p&gt;
&lt;dl&gt;&lt;dd&gt;ודברים הבאים לאחר הסעודה, בין מחמת הסעודה בין שלא מחמת הסעודה – טעונין ברכה, בין לפניהם בין לאחריהם.&lt;/dd&gt;
&lt;/dl&gt;&lt;p&gt;עד כאן לשונו. אלא שלפי זה אינו מובן מה שכתב &quot;בין מחמת הסעודה...&quot;. ולכן נראה יותר דסבירא ליה כשיטת התוספות והרא&quot;ש וכל הראשונים. וזהו שכתב &quot;בין מחמת הסעודה&quot;, כלומר: בין דברים הבאים מחמת הסעודה (וכן כתבו הכסף משנה והלחם משנה). ואם התחיל תוך הסעודה – אינו צריך לברך לאחריהם.&lt;/p&gt;
&lt;h3&gt;סימן קעז סעיף ה&lt;/h3&gt;
&lt;p&gt;וכתב רבינו הבית יוסף בסוף סעיף ב על דין זה, וזה לשונו:&lt;/p&gt;
&lt;dl&gt;&lt;dd&gt;ודין זה האחרון אינו מצוי בינינו, לפי שאין אנו מושכין ידינו מן הפת עד לאחר ברכת המזון.&lt;/dd&gt;
&lt;/dl&gt;&lt;p&gt;עד כאן לשונו. וכן כתבו התוספות והרא&quot;ש וכל הראשונים. ונמצא דאצלינו תמיד מקרי &quot;תוך הסעודה&quot;. ויש מי שכתב דבסעודות גדולות גם עתה המנהג כן כבזמן הש&quot;ס (לבוש). ויש חולקים בזה (ב&quot;ח ומגן אברהם סעיף קטן ז'), וכתבו דבזמן הש&quot;ס היו רגילין לעקור השולחנות, שהיה להם שולחנים קטנים; ועתה שהשולחן גדול ואין מסלקין אותו, הכל מקרי &quot;תוך הסעודה&quot;. וספק ברכות להקל.&lt;/p&gt;
&lt;p&gt;וכמדומני שעתה בסעודות גדולות, וכן בעשירים גדולים – אוכלין פירות אחר ברכת המזון.&lt;/p&gt;
&lt;p&gt;(המגן אברהם סעיף קטן ו' הביא תוספתא: מליח הבא בתחילה לפני המזון, ופת הבא עם המליח לאחר המזון, טעונה ברכה... ולא ידעתי למה הביאה, הלא דברי יחיד הם ותנא קמא חולק על זה? והכי תניא התם: מליח ופרוסה – מברך על המליח ופוטר את הפרוסה. רבי חנינא ב&quot;ג אומר: מליח הבא בתחילה... ועוד: דזהו לעניין עיקר וטפל, ולא לעניין שהפת פוטר, ושייך לסימן רי&quot;ב. וגם בשָם לא קיימא לן כרבי חנינא ב&quot;ג אלא כתנא קמא. ודייק ותמצא קל.)&lt;/p&gt;
&lt;h3&gt;סימן קעז סעיף ו&lt;/h3&gt;
&lt;p&gt;כבר נתבאר דהאוכל פירות עם פת – אינו צריך לברך על הפירות, כי הם טפֵלים לפת. ויש לפעמים דאף כשאוכלם בלא פת באמצע סעודתו ואינם צריכים ברכה. כיצד? כגון שקבע סעודתו כדרכו תמיד, ובאמצע הסעודה הביאו לו פירות ללפת בהם את הפת, ואכל מהם מעט עם פת, ודעתו לאכול מהם עוד עם פת.&lt;/p&gt;
&lt;p&gt;ואז אפילו כשאכל בינתים בלא פת – אינם צריכים ברכה כיון שהביאום ללפת הפת, ודעתו לאכול מהם עוד עם פת. ואף אם אחר כך נמלך שלא ללפת בהם עוד, מכל מקום כיון שבשעה שאכלם בלא פת היתה דעתו שיאכלם עוד עם פת – לית לן בה. אך מה שיאכל אחרי שנמלך צריך לברך.&lt;/p&gt;
&lt;h3&gt;סימן קעז סעיף ז&lt;/h3&gt;
&lt;p&gt;וזהו כשהביאום באמצע סעודה כדי ללפת בהם את הפת. אבל אם לא הביאום כדי ללפת אלא לאכלם לתענוג כדרך אכילת פירות, והוא כשאכלם אכלם עם פת שלא בכוונת מלפת לפת אלא שכן רצה לאיזה טעם, כגון שכך ערב לו לאכלם עם פת וכיוצא בזה, ודעתו לאכלם עוד עם פת לכוונה זו, ופשיטא שאותם שאוכלם עם פת פטורים מברכה. אבל אם בינתים אוכלם בלא פת – צריך לברך אף על פי שאוכלם תחילה וסוף עם פת.&lt;/p&gt;
&lt;p&gt;וכן אפילו הביאו את הפירות כדי ללפת בהם את הפת, אך התחיל לאכלם בלא פת – צריך לברך. דדווקא כשהתחיל לאכלם בפת, ודעתו לאכול עוד בפת – אז האמצעיים פטורים, אבל לא בהתחילתם.&lt;/p&gt;
&lt;p&gt;ודע שיש חולקים גם בכהאי גוונא, לבלי לפטור האמצעיים מברכה (סמ&quot;ג והגהות מיימוניות, עיין בית יוסף). ואף שהעיקר לדינא כדעת הפוטרים, וכן פסק רבינו הבית יוסף בסעיף א, וכן מבואר מלשון הטור, עיין שם – מכל מקום כתבו כל הגדולים דטוב לנהוג כשמביאים לו פירות באמצע סעודה, אף שכוונתו ללפת בהם את הפת, מכל מקום יאכל מעט מהם בלא פת ויברך עליהם, כדי לצאת ידי כל הדעות. וכל ירא שמים ינהוג כן. אך לדינא העיקר כמו שכתבתי.&lt;/p&gt;
&lt;p&gt;(וכן כתב המגן אברהם סעיף קטן ג', והט&quot;ז סוף סעיף קטן ג', עיין שם. שהם נוטים כן לדינא מפני חששות, עיין שם.)&lt;/p&gt;
&lt;h3&gt;סימן קעז סעיף ח&lt;/h3&gt;
&lt;p&gt;כל מה שנתבאר הוא בשלא קבע סעודתו על הפירות לכתחילה, אלא שבאמצע סעודה הביאו לו פירות ללפת את הפת בהם. אבל אם לכתחילה קובע סעודתו רק על הפירות, כמו העניים במדינות שפירות בזול ותבשילים ביוקר, ויושב לאכול פת עם פירות – בזה הוויין הפירות כדברים הבאים מחמת הסעודה ממש, דאפילו אוכל תחילה מהם בלא פת אינם צריכים ברכה; כמו באוכל בשר בלא פת, ואינו צריך ברכה לא לפניהם ולא לאחריהם.&lt;/p&gt;
&lt;p&gt;אך בזה יש חולקין, וסבירא להו דאפילו בכהאי גוונא צריך לאכלם מקודם עם פת, ואחר כך יכול לאכלם גם בלא פת. אבל תחילת אכילתו דווקא בפת. והטעם כיון שאין דרך העולם ללפת בהם הפת אלא שהוא בחר בהם, לפיכך מוכרח להיות תחילת אכילתו בפת. ולא דמי לשארי תבשילין (סמ&quot;ק והגהות מיימוניות). ולכן טוב שיאכלם בתחילה עם פת, ואז אם אפילו יאכלם אחר כך בלא פת – פטורים מברכה; ואף על פי שאינו חוזר לאכול עמם אחר כך בפת, מאחר שעיקר קביעות סעודה היתה עליהם.&lt;/p&gt;
&lt;p&gt;ויש שכתבו דתמרים בכל עניין פטורים מברכה, מפני שמשביעים כפת (מגן אברהם סעיף קטן ג'). וצריך עיון לדינא. ונכון לאכול מקודם עוד איזה פירי ולברך עליה &quot;העץ&quot;, ויצא על התמרים ממה נפשך.&lt;/p&gt;
&lt;h3&gt;סימן קעז סעיף ט&lt;/h3&gt;
&lt;p&gt;ודע דכל מקום שהפירות נפטרים בברכת הפת, אפילו לא היו הפירות על השולחן – נפטרים, כיון שהיה בדעתו להביאן. וכל מקום שאין נפטרין בברכת הפת, אפילו מונחים על השולחן – אינם נפטרים. וכתב רבינו הבית יוסף בסעיף ה:&lt;/p&gt;
&lt;dl&gt;&lt;dd&gt;אם אחר שבירך על הפת שלחו לו מבית אחרים שאינו סמוך עליהם (שיאכילו אותו), ולא היה דעתו על הדורון אפילו מדברים שדרכן ללפת בהן את הפת – צריך לברך עליהם כדין נמלך.&lt;/dd&gt;
&lt;/dl&gt;&lt;p&gt;עד כאן לשונו. ופשוט הוא. ורבינו הרמ&quot;א כתב על זה, וזה לשונו:&lt;/p&gt;
&lt;p&gt;ולא ראיתי נזהרים בזה. ואפשר דטעמא שסתם דעת האדם על כל מה שמביאים לו בסעודה.&lt;/p&gt;
&lt;p&gt;עד כאן לשונו. ואין זה טעם מספיק כמובן, אלא אם כן במקום שכן דרך השכנים לשלוח זה לזה, או הקרובים שולחים זה לזה. אבל בלאו הכי אם במקרה שלח אחד לחברו באמצע הסעודה איזה תבשיל – צריך לברך עליו ברכתו; אם לא כשאוכלם עם פת, דאז נעשה טפל להפת ואינו צריך לברך.&lt;/p&gt;
&lt;p&gt;ופשיטא אם שלחו לו פירות דצריך לברך בכל עניין, אפילו כשרגילין לשלוח לו, אם לא שיאכל כל הנשלח לו עם פת (עיין מגן אברהם סעיף קטן י').&lt;/p&gt;
&lt;h3&gt;סימן קעז סעיף י&lt;/h3&gt;
&lt;p&gt;ודע דלפי כל הדינים שנתבארו בסימן זה, אצלינו כל המאכלים של קמח המטוגנין בחמאה או בשומן, כמו קרעפלא&quot;ך בלינצע&quot;ס טייגאח&quot;ץ פאמפוסקע&quot;ס וכיוצא בהם, אפילו ממולאים בפירות – הכל נחשב מחמת הסעודה, דהקמח עיקר והפירות טפל. ואף שהם באים לתענוג אצל עשירים, מכל מקום סוף סוף הרי משביעים את הגוף, ואינם צריכים ברכה.&lt;/p&gt;
&lt;p&gt;וכן כשמבשלים תפוחי אדמה עם בשר או שומן, ומשימין בהם פירות שזיפין שקורין פלוימע&quot;ן, וקורין לזה צימע&quot;ס שנאכל אצלינו על פי רוב בליל שבת – הפלוימע&quot;ן הוה טפל. ואינו צריך ברכה אפילו אוכל מהם מעט מעט בלא התפוחי אדמה. אלא אם כן אינו רוצה לאכול כלל התפוחי אדמה, רק הפלוימע&quot;ן לבדם, דאז צריך לברך עליהם &quot;בורא פרי העץ&quot;. ועיין בסעיף י&quot;א.&lt;/p&gt;
&lt;h3&gt;סימן קעז סעיף יא&lt;/h3&gt;
&lt;p&gt;אבל כשמבשלים פירות לבדן, כמו עפי&quot;ל צימע&quot;ס ופלוימע&quot;ן וראזינקע&quot;ס וסעפטאלי&quot;ן, ונותנין זה בסוף האכילות – חייבין לברך עליהם, דזה מקרי &quot;שלא מחמת הסעודה&quot;; שאינן באין רק לתענוג, ואינם משביעין את הגוף.&lt;/p&gt;
&lt;p&gt;ודע שרגילין לומר דכשמבשלים הפירות עם בשר או עם שומן, דמקרי &quot;דברים הבאים מחמת הסעודה&quot; ופטורים מברכה (עיין מגן אברהם סעיף קטן ג'). ואין שום טעם נכון בזה אם לא כשאוכלם עם פת, וטוב לעשות כן.&lt;/p&gt;
&lt;p&gt;וכל מיני מתיקה כלעקא&quot;ך טאר&quot;ט – צריך לברך אף כשיש בהם שומן. אבל על פלאדי&quot;ן אי צריך לברך, דזהו מחמת סעודה כידוע, שהוא עיסה ממש ומשביע את הגוף.&lt;/p&gt;
&lt;h3&gt;סימן קעז סעיף יב&lt;/h3&gt;
&lt;p&gt;יראה לי דאף על גב דוודאי האוכל פירות קודם הסעודה, שאין להם שייכות להסעודה אלא שרצה לאכול, ואחר כך יושב בסעודה, דצריך לברך ברכה אחרונה על הפירות (וכן כתב המגן אברהם סעיף קטן ג').&lt;/p&gt;
&lt;p&gt;מכל מקום אם רצונו לאכול עוד מהפירות אלא שרצונו לאכלם תוך הסעודה – אינו צריך לברך ברכה אחרונה וגם לא ברכה ראשונה כשיאכלם תוך הסעודה, וגרירי אחר הברכה הקודמת. וממילא שאחר כך יפטור מברכה אחרונה על ידי ברכת המזון, כמו שנתבאר בתוך הסעודה בסעיף ג.&lt;/p&gt;</extract></page></pages></query></api>