{
    "text": [
        "(ויקרא ו, ב) זאת תורת העולה היא הרי אלו שלשה מיעוטין ואיבעית אימא עדיין אני אומר לא מצית מוקמת לה כר' יהודה דקתני רוב קהל שחטאו ב\"ד מביאין על ידיהן פר ואי רבי יהודה האמר צבור הוא דמייתי ב\"ד לא דתנן רבי יהודה אומר שבעה שבטים שחטאו מביאין ז' פרים ורב נחמן אמר שמואל זו דברי ר\"מ אבל חכמי' אומרי' יחיד שעשה בהוראת ב\"ד חייב מאי ר\"מ ומאי רבנן דתניא הורו ועשו רבי מאיר פוטר וחכמים מחייבין מאן עשו אילימא ב\"ד מ\"ט דרבנן דמחייבי והתניא יכול הורו ב\"ד ועשו ב\"ד יכול יהו חייבין ת\"ל הקהל ועשו מעשה תלוי בקהל והוראה תלויה בב\"ד אלא הורו ב\"ד ועשו רוב קהל מאי טעמא דר' מאיר דפוטר אלא לאו הורו ב\"ד ועשו מיעוט קהל ובהא קמיפלגי מר סבר יחיד שעשה בהוראת בית דין פטור ומר סבר יחיד שעשה בהוראת ב\"ד חייב אמר רב פפא דכולי עלמא יחיד שעשה בהוראת ב\"ד פטור אלא ב\"ד משלים לרוב צבור קמיפלגי מ\"ס ב\"ד משלים לרוב צבור ומ\"ס אין ב\"ד משלים לרוב צבור ואיבעית אימא הורו ב\"ד ועשו רובו של קהל ומאן חכמים רבי שמעון היא דאמר צבור מייתי וב\"ד מייתי ואיבעית אימא שבט שעשה בהוראת בית דינו ומאן חכמי' רבי יהודה היא דתניא שבט שעשה בהוראת בית דינו אותו השבט חייב ואב\"א כגון שחטאו ששה והן רובו של קהל או שבעה אע\"פ שאינן רובו של קהל ומתניתין מני ר' שמעון בן אלעזר היא דתניא רבי שמעון בן אלעזר אומר משמו חטאו ששה והן רובו של קהל או שבעה אע\"פ שאינן רובו של קהל חייבין אמר רב אסי ובהוראה הלך אחר רוב יושבי ארץ ישראל שנאמר (מלכים א ח, סה) ויעש שלמה בעת ההיא את החג וכל ישראל עמו קהל גדול מלבוא חמת עד נחל מצרים לפני ה' אלהינו שבעת ימים ושבעת ימים ארבעה עשר יום מכדי כתיב וכל ישראל עמו קהל גדול מלבוא חמת עד נחל מצרים למה לי שמע מינה הני הוא דאיקרי קהל אבל הנך לא איקרי קהל פשיטא מרובין ונתמעטו היינו פלוגתא דרבי שמעון ורבנן מועטין ונתרבו מאי מי פליגי רבי שמעון ורבנן ר\"ש דאזיל בתר ידיעה מחייב ורבנן דאזלי בתר חטאת פטרי [או לא] מאי ותיסברא אימור דשמעת ליה לר\"ש דאזיל אף בתר ידיעה [היכי דהוי ידיעה וחטאה בחיוב] ידיעה דלא חטאה מי שמעת ליה דא\"כ לייתי כי השתא אלא ר\"ש חטאה וידיעה בעי איבעיא להו הורו ב\"ד חלב מותר ועשו מיעוט הקהל וחזרו ב\"ד בהן והורו ועשו מיעוט אחר מהו כיון דשתי ידיעות נינהו לא מצטרף או דלמא כיון דאידי ואידי חלב הוא מצטרף ואם תמצא לומר כיון דאידי ואידי חלב הוא מצטרף מיעוט בחלב שעל גבי הקבה ומיעוט בחלב שעל גבי דקין מהו הכא ודאי כיון דבתרי קראי קאתי לא מצטרף או דלמא כיון דאידי ואידי חלב הוא מצטרף ואת\"ל שם חלב הוא ומצטרף מיעוט בחלב ומיעוט בדם מהו הכא ודאי (כיון) דתרי איסורי נינהו [וכיון דאין איסורן שוה] לא מצטרף או דלמא כיון (דאיסורן שוה) דקרבנן שוה מצטרף ואת\"ל כיון (דאיסורן שוה) דקרבנן שוה מצטרף מיעוט בחלב ומיעוט בעבודת כוכבים מהו הכא ודאי אין איסורן שוה ואין קרבנן שוה או דלמא כיון דאידי ואידי כרת הוא מצטרף תיקו איבעיא להו הורו ב\"ד שחלב מותר ועשו מיעוט הקהל ומת אותו ב\"ד ועמד ב\"ד אחר וחזרו והורו ועשו מיעוט אחר אליב' דמ\"ד ב\"ד מייתי לא תיבעי לך דהא ליתנהו אלא כי תיבעי לך אליבא דמ\"ד צבור מייתי מאי צבור הא קאי"
    ], 
    "versionTitle": "Wikisource Talmud Bavli", 
    "versionUrl": "http://he.wikisource.org/wiki/%D7%AA%D7%9C%D7%9E%D7%95%D7%93_%D7%91%D7%91%D7%9C%D7%99", 
    "language": "he"
}